## ![杂咏类](img/chapter04.png)

#### 芦沟桥事变 60 周年纪念<small>（三首）</small>
> 血濺芦沟六十秋，狂澜力挽赖同仇。
> 汗青不掩凭陵罪，岁月难磨捉放酋。
> 欲免生灵遭鬼蜮，毋容战犯复魂幽。
> 寰球仍在滋多事，共卫和平莫踏踌。

> 积弱冥顽亦祸根，何堪碎梦耻重温。
> 八年血海风波急，一叶江南日月昏。
> 抗战朝中排岳武，扬威敌后涌终军。
> 时迁不洗亲仇淡，忍看金瓯缺半樽。

> 凯奏于今恨未填，国殇留取祭乾元。
> 乃神乃圣千秋耀，沦隶沦奴世代愆。
> 咸盼干戈成玉帛，宜争改革着前鞭。
> 毋忘往事师今事，草色芦沟分外鲜。

#### 救穷丹
> 逐尔冥顽送尔行，杨韩[1]檄讨振金声。
> 忍教落魄呼庚癸，何似绸缪未雨灵。

[1] 古谓穷有五，即智、学、文、命、交穷。杨雄韩愈均有讨穷文章。

#### 回归颂<small>（三首）</small>
> 鸦片硝烟事岂忘，辱盟城下劫红羊。
> 百年抗暴前驱烈，九合还珠后盾强。
> 民族振兴京都近，时针倒计秒分长。
> 良谋两制人心向，咸盼台澎共一堂。

> 牛回赤县庆云开，玉宇澄清百载霾。
> 抗暴扬威多古往，折冲制胜仰今来。
> 神娲脊硬残天复，精卫心宏恶浪排。
> 两制铺平鹏举路，垂空翼展挟风雷。

> 盼得时针倒计完，庆归锣鼓震天欢。
> 声催雁阵迤金水，月落尖沙送鬼幡。
> 积弱昔悲乖骨肉，振兴今喜壮波澜。
> 百年一觉还珠梦，扫尽饕蚊世界安。

#### 解嘲
> 友邻笑我家寒碜，长物徒存数箧书。
> 我谓多书堪当饭，欲求文史救肠枯。

#### 刺贪
> 行险原知自掘坑，惟图侥幸误聪明。
> 总因欲壑难填足，不惜刑纲一试轻。
> 未碰南墙谁勒马，几闻天网独逃生。
> 河鱼腹疾防宜早，大厦多从内蛀倾。

#### 闻李某某访美闹剧
> 乍惊花圃压霜浓，心思时牵海峡踪。
> 卧听小楼檐滴雨，梦回欹枕气填胸。
> 方欣众志移王屋，忍对乌云渡劲松。
> 闹剧收场驴技拙，鼎彝依旧坐如钟。

#### 观足球赛感怀
> 广场球赛兴方浓，喝彩频频动远空。
> 两翼迂回扳险局，前锋突袭奏奇功。
> 狭途遇敌顽强胜，上计攻心战略通。
> 运动沉沦民族耻，足坛何日御长风？

#### 沙枣花
> 星星点点缀琼枝，不是幽兰不是芝。
> 漫道香浓欺茉莉，还将果硕似珠玑。
> 人怜桂树蟾宫恋，我喜沙洲小鸟依。
> 有兴无妨戈壁看，几因风劲一摧眉。

#### 红梅
> 忽报梅园春讯早，琼枝吐蕊傲霜红。
> 扶疏倩影黄昏月，浮动幽香拂晓风。
> 独尔冰肌骄百卉，伊谁正气贯长空。
> 几经料峭增遒劲，不改痴心济世穷。

#### 山菊
> 时值秋深百卉僵，谁为大地换金收。
> 斜阳借得三分色，旷野平添万蕊芳。
> 睥睨妖烧随陋俗，等闲凌轹对严霜。
> 漫生踌躇西风恶，犹有黄花晚节香。

#### 观菊展
> 底事公园菊展新，疏篱艺圃各推陈。
> 黄花色艳晴光乱，白萼香醇露气匀。
> 休对秋容怜淡泊，还看素雅显精神。
> 陶公不赋归来去，未必悠然见本真。

#### 啄木鸟
> 兀兀穷年啄木酣，忍教蟊赋毁楩楠。
> 淡忘民疾生何益，未尽虫灾死不甘。
> 名利可怜空角逐，艰危最喜默承担。
> 曾闻五德鸡犹具[2]，愧对灵禽耻怯贪。

[2] 《韩诗外传》：鸡有文、武、勇、仁、信五德，故称德禽。

#### 欢喜佛
> 面壁逃禅我最奇，肠肥脑满笑熙熙。
> 凝神哪管人凉热，塞耳无闻世穰饥。
> 供品常嫌檀越啬，救危非属小仙司。
> 凡夫不识逍遥乐，将谓偷闲效白痴。

#### 六旬生日志感
> 原是狂沙百战身，黄杨厄闰等轻尘。
> 六旬事过无凭据，三尺喙长枉费神。
> 缄口不谈身外物，伤心只有过来人。
> 夕阳景好勤珍重，喜诵盘铭励日新。

#### 六六生日感赋
> 执着颟顸迥出尘，最难言处最难湮。
> 大潮湍急分泾渭，荷露珠圆乱假真。
> 知妄半山[3]犹有室，觉非彭泽可堪循。
> 泰阶不意星平晚，垂老迎来第二春。

[3] 宋荆公号半山居士，筑知妄室云：〝知妄为妄，即妄是真；认妄为真，虽真亦妄。〞

#### 附孙纲吟长和诗一首
<p class="poem-subtitle center">寿官福光先生六六华诞步原玉</p>
> 雄边久矣息烽尘，丝路驼铃迹半湮。
> 瀚海人歌欢且乐，穹庐梦觉幻耶真？
> 老归巴蜀如初愿，雅爱诗书亦足循。
> 今日寿君翻一曲，内江白水共迎春。
<span class="signature">丙子春 孙钢于乌鲁木齐</span>

#### 偶成
> 萍踪久矣惯沉浮，瀚海狂飚一笑休。
> 无限风光无限险，几层台级几层楼。
> 火燔仍觉钢花乐，水淬长萦楚客忧。
> 天意喜随人意合，萧韶曲奏暮云收。

#### 晚眺有感
> 夕阳默默下高楼，水色山光动远忧。
> 几度新闻披重学，一朝春雨贵如油。
> 登龙俊彦穷乡盼，发轫云程僻壤愁。
> 闻道工程希望出，桑榆未晚乐心头。

#### 渭滨
> 可怜童稚好奇行，坐待文王遇渭滨。
> 自古冥顽多丧志，从来碰壁总迷津。
> 河图不现龙驹渺，杜宇悲呼望帝频。
> 有限人生无限恨，白头终悔误因循。

#### 看电视《陈嘉庚》抒感
> 腹笥空空最可怜，鄙将浊富涌贪泉。
> 生财有道何非厚，巧夺无边罹罪愆。
> 五毒全沾端木耻，千金屡散范朱贤。
> 试看翘楚陈夫子，志乐菁莪德薄天。

#### 春日怀旧
> 振铎声声蜡炬明，惠风依旧不胜情。
> 浮生有限怜朝露，老趣无端爱晚晴。
> 常忆昔年勤灌薅，徒忧异日漫芜菁。
> 杞人已矣天胡坠，新笋欣闻雨后荣。

#### 文革结束二十周年有感
> 十年悲喜幻耶真？强抑心潮学达人。
> 鼠洞垣墉[5]天下旱，风清肺石[4]九州春。
> 盈亏有数谁非是，岁月无情覆主宾。
> 不与钱塘争涨落，焉知今日倍堪珍。

[4] 〝肺石〞赤石。《周礼官司寇》：以肺石理冤民。
[5] 《诗》：〝谁谓鼠无牙，何以穿我墉；谁谓汝无家，何以速我讼〞。

#### 中秋笔会
> 喜聚甜城五凤楼，奇葩异卉纵情收。
> 清言翡玉成风骨，雅韵敲金助旅游。
> 曾叹缘悭人一面，何期事巧会中秋。
> 吟朋满座联欢乐，佳话又添一段流。

#### 待字
<p class="poem-subtitle center">为学术作品出版难而鸣</p>
> 玉树莺鸣只自怜，冰心冷对相如弦。
> 不求天上追红鲤，但向人间采雪莲。
> 夺帅三军空有志，寻他众里总无缘。
> 曲高和寡为君瘦，待字南山又一年。

#### 车过古龟兹闻乐
> 秋风骏马夕阳斜，戈壁忽传冬不拉。
> 艺术源流溶尔我，炎黄胄裔共根芽。
> 驼铃节协琵琶曲，羯鼓情谐垦牧家。
> 最是祗婆桑梓地，轻歌缦舞动天赊。

#### 戍垦情
> 解甲屯边卅五春，堠烟换作水鱼亲。
> 并肩勤染无穷翠，攘臂同驱万古贫。
> 地演沧桑呈紫塞，天生羽翼福烝民。
> 喜开电唱歌丝路，长想风流垦拓人。

#### 支边赞
> 瀚海飘香感物华，千洲万水尽奢遮。
> 素妆棉地欺冰雪，金涌油田誉迩遐。
> 休道漠荒由造物，信知腰硬可移沙。
> 酬勤莫过支边汗，点点星星化稻花。

#### 雪莲花开
> 昆仑紫塞景奢遮，如入阴山接不暇。
> 烟突肩挨城变貌，红楼栉比锦添花。
> 银河借得长流水，云彩裁成遍地霞。
> 尤爱雪莲开并蒂[6]，辉煌共创耀中华。

[6] 〝雪莲并蒂〞：象征军民、民族团结。

#### 癸酉迎春
> 忽听金鸡报晓勤，炮声盈耳喜迎春。
> 童心不改人依旧，挂历无情岁又新。
> 来日方长休自弃，桑榆未晚更须珍。
> 宜当惜取安闲日，补读诗书救腹贫。

#### 殷忧
> 市场谋利本常情，岂可欺蒙少不更。
> 赌具争奇添电子，童妆斗异印魔旌。
> 香笼杂志淫声荡，血濺荧屏匪气盈。
> 难怪夭桃多早熟，课堂偷选美人精。

#### 丙子迎春曲<small>（四首）</small>
> 拈词走笔咏迎春，咀嚼英华恨不伦。
> 人有贤愚泾渭判，诗无达诂毒香分。
> 观灯且喜民生足，对酒常忧国步辛。
> 咸盼越王灵石见[7]，雨晹时若大河清。

[7] 福州府城南海边，有越王石，官贪则隐，官廉则见。《幼学琼林》：〝太守廉则越石见。〞

> 蓦见阳和绿月池，采风踏翠总相宜。
> 梅魂曾入征人梦[8]，柳絮新翻咏雪诗。
> 细味童谣关治乱，漫看流俗辨妍蚩。
> 铅华涤尽真吾在，留取丹心一片痴。

[8] 传说赵师雄迁罗浮，途遇素服芳香美女共饮，醉醒，方知在梅花树下，月落参横，不胜惆怅。

> 日移花影上东墙，问柳寻芳物我忘。
> 黄土无知蒹草冒，童心未解世风凉。
> 由他亟亟贪名利，懒自斤斤较短长。
> 一洗胸襟天地阔，仙源莫问在何方。

> 莺飞草长意悠然，袅袅垂杨淡淡烟。
> 乐水乐山痴特甚，疑云疑雨习难悛。
> 一腔心事何堪说，万缕情丝莫乱牵。
> 遣兴还须歌缓缓，栏杆拍遍未完篇。

#### 金秋致龟兹诗友
> 昆仑又是马肥期，怀远心随雁陈迤。
> 廪实堪称天下足，俗淳何虑小康迟。
> 沧桑不变南泥质，岁月难移赤子痴。
> 秋尽绿洲棉海闹，采风毋失好时机。

#### 喀什东湖赞
> 武昌喀什各东湖，自是名同实却殊。
> 昔爱楚天云梦澤，今怜瀚海夜明珠。
> 寒凝大地千峰秀，雪化冰山一镜铺。
> 晴翠岛堤花吐蕊，香笼画舫赛姑苏。

#### 游成都武侯祠志感
> 丞相祠堂拜武侯，欲评青史寄殷忧。
> 鞠躬蜀汉忠堪法，强扭乾坤力不由。
> 策定三分因昔势，国行两制顺今流。
> 金瓯一统千秋业，远瞩高瞻万代讴。

#### 乐至陈毅故居
> 胸有雄兵百万藏，武功文治并诗香。
> 摩娑大树思风范，景仰人呼召伯棠。

#### 三峡即兴<small>（三首）</small>
> 瞿塘险过百牢关，万壑惊雷九道滩。
> 滟预终随硝火尽，峡门依旧怒涛湍。
> 阵图名重成荒渚，白帝城高失远峦。
> 叠嶂层峰披绛紫，垂崖倒影色丹丹。

> 乘槎一梦过高唐，十二奇峰逸兴长。
> 鹤唳遥空烟绕〝闸〞，猿啼绝巘日穿〝廊〞。
> 山回鸟道浮虬柏，浪遏江船壮远航。
> 惟有望夫神女石，悠悠千古阅炎凉。

> 西陵未进胆先寒，霞落湍飞涌恶澜。
> 击楫不知身涉险，抬头始觉月初残。
> 香溪水秀明妃杳，祠宇檐高屈宅完。
> 独喜扬帆无反顾，男儿有泪莫轻弹。

#### 葛洲坝
> 中华俊彦擅风流，敢教蛟龙锁葛洲。
> 匝地长堤驰铁马，横江电缆系云楼。
> 阖开大闸随操纵，沿泝轮船任自由。
> 奇迹还将惊世界，待看高峡展新猷。

#### 七六年春登重建黄鹤楼
> 百代名楼复彩妆，凭栏极目久扶将。
> 晴川锦衬琼宫密，天堑桥横鹢首忙。
> 芳草鹦洲吹又绿，白云黄鹤去何妨。
> 欣逢喜气融春雪，方觉十年客梦长。

#### 武昌归元寺
> 归元宝刹晚钟旋，一道朱门隔市廛。
> 古杏清风藏黑虎，修篁玉叶隐婵娟。
> 谈经入妙天花坠，顽石点头道法玄。
> 五百阿罗咸脱俗，飘然笑傲各神传。

#### 大河沿
> 贾客从来懒计年，驼拜就到大河沿。
> 沙滩碱屺来今古，棉海粮川换地天。
> 挂毯皮毛随订货，葡萄瓜果任挑鲜。
> 丝绸古道铺钢轨，贸运无愁驮力颠。

#### 新疆天池游感赋<small>（二首）</small>
> 携手西游风道攀，丹枫桂子漫仙山。
> 三声雁唳传秦塞，一曲琵琶度玉关。
> 为取縑緗探地胜，敢辞赢老畏途艰。
> 枣瓜芝肉聊称寿，不枉瑶池揽胜还。

> 信是昆仑景色殊，天池浩淼庆云敷。
> 绝尘空有菩提树，望闕难寻铁卷符。
> 名利纷争人自扰，穷通莫测尔何辜？ 
> 可怜最是孙行者，五指山头悟也无？

#### 古都西安有感
> 碧云黄叶废都秋，汉殿唐宫隐玉楼。
> 閶闔人非休觅句，黍离诗老尚牵愁。
> 柱天钟塔群星拱，泻地银河万古流。
> 冷落华清留浩叹，当年孰比此温柔？

#### 情满丝路
> 都说昆仑故实多，悠悠丝路究如何？
> 雪坭有意留鸿爪，飞燕无情逐逝波。
> 功著西陲思博望，曲修隋谱誉祗婆[9]。
> 乐乡[11]舞蹈倾唐苑，玉里[12]绢绸法汉梭。
> 曾册轮台兴戍垦，尚传丹陛结丝萝。
> 佛雕纵蚀神犹聚，通宝虽残价岂磨。
> 断垒堪温秋肃杀，废墟空吊昔嵯峨。
> 玄黄易系开新宇，战马收鞍放老驼。
> 政策从来尊异俗，同根自古重相和。
> 卅年携手征沙碛，几度披荆仗太阿。
> 地演沧桑新紫塞，天生羽翼尽夸娥。
> 莺梭细柳春长驻，锦衬危楼月可摩。
> 雾吐金龙欢朔漠，桥连大陆畅欧罗。
> 油田栉比凌云塔，高奏龟兹奋进歌。

[9] 龟兹音乐家苏祗婆曾助修隋乐12章
[10] 龟兹王绛宾乃唐天子外甥女婿
[11] 龟兹素有乐乡之称
[12] 于阗产玉故名玉里，且学汉养蚕织绸。

#### 芙渠辞
> 绰约芬芳异，翩然出渌陂。
> 田田连翠盖，袅袅啭黄鹏。
> 霁月生银海，光风绕广颐。
> 含颦沈錦鯉，呵气馥香芝。
> 娴静丰姿雅，温柔性格宜。
> 茎微偏脊硬，心旷复神怡。
> 少小倾闾里，笄年誉友师。
> 缘奇传种玉，内正赋齐眉。
> 命薄于归早，天撑爿扇迟。
> 雷殷山雨惯，花瘦远忧时。
> 粪土青蚨淡，浮云富贵卑。
> 孤残逢陌路，慷慨洒杨枝。
> 折羽三冬苦，含辛几度痴。
> 避潮思曲港，忍辱卫良知。
> 漫道秋容老，还夸藕节持。

