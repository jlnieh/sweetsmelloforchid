## 游踪类
### 神州揽胜
诗中五、七言绝句多仿古体、平仄声韵不拘，以言简意赅为主。

#### 西安[1]观兵马俑[2]
> 秦皇建业在长安，一统江山六国残。
> 身后犹留兵马俑，至今仍是叹奇观。

[1] 秦皇建都在咸阳
[2] 此诗乃 90 年探亲所作，特补收在本卷。

#### 由台乘机返蓉    94.9.9
> 铁鸟高飞掠碧空，瞬时已过海之东。
> 香江暂憩加餐后，振翼长驱蜀汉宫。

#### 故里探亲扫墓后<small>（三首）</small>    94.9.14
> 三度还乡祭祖坟，此生不肖复何云。
> 徒伤风木终无补，遗训惟遵尚克勤。

> 羁旅台湾数十春，还乡难自认归根。
> 只容两地为常客，但愿平安度此身。

> 年少无知未染瑕，误随蒋氏走天涯。
> 而今唤作台湾客，原本吾家不是家。

#### 夜发成都晨抵秦岭    94.10.11
> 夜幕深垂别锦城，昏昏一觉到天明。
> 推窗四望群山拥，秦岭云开丽日呈。

#### 经宝鸡
> 今日宝鸡冲要地，交通四达控秦川。
> 匆匆路过多遗憾，未及窥探所以然。

#### 天水至渭源
> 铁路长沿渭水行，车声辘辘伴溪鸣。
> 群山乍合时开展，偶见青天白鹭迎。

#### 旅经武威    94.10.12
> 异域扬威汉武功，犹遗铜马显威风。
> 河西峡谷开丝道，欧亚方能有路通。

#### 经张掖
> 河西走道绿洲中，遥望祁连雪色融。
> 张掖尽头戈壁现，茫茫砂磧返鸿朦。


#### 经酒泉
> 路近边城到酒泉，层峰雪压是祁连。
> 黄沙地底藏珍宝，凿井探油值万钱。

#### 登嘉峪关    94.10.13
> 万里长城到尽头，雄关嘉峪起危楼。
> 当年御敌功殊伟，今日登临阔远眸。

#### 出玉门
> 长车载我向西奔，气笛声声出玉门。
> 遥想当年征战苦，而今无处觅遗痕。

#### 经哈密
> 东疆哈密地当冲，名产甜瓜远近崇。
> 现代工商兴起后，煤田处处蕴藏丰。

#### 经鄯善
> 古都鄯善在疆东，曾有匈奴据地雄。
> 幸赖从戎班定远，降番卅六建奇功。

#### 吐鲁番
> 吐鲁番前热气薰，只因洼地忒销魂。
> 艾丁湖影明于镜，映日红霞似火焚。

#### 初抵乌鲁木齐<small>（曾名迪化）</small>
> 华灯初上抵边城，大雪纷纷饰地迎。
> 借宿崇楼心自暖，人生到处总多情。

#### 乌鲁木齐揽胜<small>（二首）</small>    94.10.14
> 乌鲁木齐景象新，高楼林立遏行云。
> 红山顶上回头望，盛况何输内陆城。

> 两塔遥遥对峙中，红山顶上辨西东。
> 新开胜境边关外，族类融和晋大同。

#### 游天山瑶池<small>（六首）</small>    94.10.15
> 风和日丽访瑶池，雪拥天山接水湄。
> 伫立凝神观物化，波摇影动景迷离。

> 天山银树映瑶池，荡漾清波逐景移。
> 王母翩翩来入浴，仙姬随侍好相嬉。

> 云开雪霁访瑶池，皎皎天山丽日披。
> 莫谓天高寒浸骨，有缘可使晤仙姬。

> 映日瑶池泛碧波，晶光灿烂影婆娑。
> 追欢王母潭中戏，阵阵香风拂面过。

> 踏雪环池信步游，苍松林下境偏幽。
> 流连不觉寒风冷，还欲登高竞白头。

> 天山骑马好风流，踏雪攀岩上古丘。
> 俯瞰瑶池波潋滟，欲邀王母与随游。

#### 由乌鲁木齐返兰州<small>（七首）</small>    94.10.17
> 兰新铁路贯西东，日夜奔驰沙碛中。
> 商旅往来皆便捷，江山一统乐融融。

> 艰难丝路变通衢，各族融和共远图。
> 衰草白杨呈异趣，雪山时有彩云扶。

> 黄沙滚滚浪涛中，无尽资源蕴积丰。
> 开发供需成大用，裕民富国有神功。

> 万里黄沙黯淡天，车声轧轧好催眠。
> 醒来不觉身何在，但见闲云绕雪山。

> 金昌名号不虚传，镍铁银铜遍地填。
> 开发无穷充国用，振兴工业利民先。

> 回车乌鞘横穿岭，大雪纷纷送客人。
> 山舞银蛇非是幻，原驰蜡象更传神。

> 白雪飘飘遍地冰，乘龙回绕任奔腾。
> 霎时越过乌鞘岭，日丽风和到永登。

#### 回到兰州。姑表弟杜志斌相迎<small>（三首）</small>
> 兰州重到再探亲，车站来迎杜志斌。
> 多少故人凋谢尽，唯余我俩尚偷生。

> 重到皋兰访故人，志斌抱病出迎宾。
> 畅谈数日言难尽，临别依依嘱咐频。

> 西北行来略受寒，身遭小恙意犹欢。
> 志斌厚爱施针药，一片真情感肺肝。

#### 重游兰州白塔山    94.10.19
> 白塔山前绕白云，黄河流水总多情。
> 虽然浊浪难澄彻，大地仍沾润泽恩。

#### 兰州古铁桥
> 铁桥横跨大河津，自古流传遐迩闻。
> 昔日凭它通客运，而今南北得相亲。

#### 离兰州赴北京    94.10.21
> 惜别皋兰赴北京，志斌阁府送吾行。
> 站前合影留深意，但愿来年再笑迎。

#### 青铜峡至银川
> 青铜峡口大河开，塞外风光入眼来。
> 千里江南非所拟，白杨青草胜寒梅。

#### 遥望腾格里沙漠
> 沙丘起伏似波涛，浊浪连天气势豪。
> 弱水三千非是水，既无舟楫也无牦。

#### 呼和浩特至大同    94.10.22
> 飞车尽日度边关，万里长城断续间。
> 羌笛无闻驼马绝，煤田处处冒青烟。

#### 北京香山碧云寺谒中山灵
> 碧云寺里谒孙文，叩问当年革命因。
> 若说为民谋晏乐，如何世道日纷纷。

#### 登北京景山    94.10.23
> 登高四望北京城，旧殿新楼错杂呈。
> 世代兴亡皆有自，几人悟得鉴崇祯。

#### 登北京正阳门城楼
> 正阳门上望天都，招展红旗景象殊。
> 金碧辉煌宫殿拥，纵横辽阔广场铺。
> 熙来攘往人如鲫，国富民殷德不孤。
> 两岸早应为一体，和衷共济逞鸿图。

#### 游北京北海公园
> 北海园中景物荣，千年胜迹久垂名。
> 琼华岛上神仙会，阅古楼中雅士盟。
> 近水红廊亲绿漾，凌峰白塔入青冥。
> 流连竟日思潮涌，忧乐何人为众氓。

#### 重游北京颐和园
> 颐和园里风光异，千丈长廊彩绘奇。
> 画栋雕梁宫殿丽，繁花翠柳本枝宜。
> 昆明湖水含烟碧，万寿山林带露滋。
> 故国名园惟此胜，纵情饱览总心怡。

#### 再登长城    94.10.24
> 秋高气爽上长城，塞外丛山塞内平。
> 胡汉相争千百载，而今统一共滋荣。

#### 北京天坛祈年殿
> 自古帝王名好善，为求丰穰每祈年。
> 深藏宫里无知识，不问苍生却问天。

#### 北京大观园
> 步入园门百卉丛，亭台楼阁巧玲珑。
> 多情公子多情女，一列徒留梦幻中。

#### 洛阳白马寺    94.10.28
> 白马寺前看白马，雄姿仍不减当年。
> 为宏教义难辞苦，万里驮经佛法宣。

#### 洛阳狄仁杰祠墓
> 狄公祠里礼先贤，亟谏忠言以儆奸。
> 为振朝纲防弊政，良臣生佛一人肩。

#### 湖南张家界金鞭溪    94.10.31
> 金鞭溪底水涓涓，夹岸群峰势刺天。
> 赤壁刀刊纹理现，绿荫靛染本枝连。
> 当空日影难侵谷，掠地雷声但震巅。
> 猿鸟时鸣泉响应，欲寻踪迹杳如烟。

#### 湖南张家界
> 武陵源里张家界，百怪千奇景物开。
> 似笋如簪峰笔立，仰观俯察畅情怀。

#### 寄宿天子山    94.11.1
> 天子山头草木丛，孟冬犹自剩残红。
> 寒鸦绕树寻归处，游客当思保厥躬。

#### 袁家寨后花园
> 晓雾初开景象融，后花园里展天功。
> 千峰耸翠如春笋，万壑藏幽似密宫。
> 神木攀岩红叶附，仙桥跨谷碧溪容。
> 翱翔鹰隼时高下，傲视林间不老翁。

#### 杨家界
<p class="poem-subtitle center">以杨家将故事为题来状奇峰怪石</p>
> 杨家界里常传说，奇峰怪石象形多。
> 贤郎探母登龙岭，节妇寻夫立虎坡。
> 万虎奔腾驱贼虏，一门忠义执干戈。
> 令公手捧兵书读，为振天威渡大河。

#### 贺龙纪念公园    94.11.3
> 草泽民间出贺龙，曾经崛起此山中。
> 红军百战升元帅，革命功高众所崇。

#### 黄狮寨
> 黄狮赛上览奇峰，大小高低各显容。
> 形象万千皆异趣，一离比境再难逢。

#### 十里画廊
> 十里画廊迷眼赊，峰连嶂迭影横斜。
> 深崖万丈龙蛇窖，巨木千寻鸟雀家。
> 赤柱擎天迎晓日，清泉凿谷映流霞。
> 猿猴上下传消息，振动藤萝散落花。

#### 黄龙洞
> 洞号黄龙别有天，蜿蜒上下任流连。
> 阴河荡漾航游艇，玉笋高标竖彩椽。
> 栈道迂回攀绿垒，虹桥隐卧跨琼渊。
> 深藏地底皆瑰宝，尽教来人把梦圆。

#### 过枝江大桥    94.11.4
> 枝城市外大江奔，跨岸长桥往石门。
> 湘鄂沟通为一体，洞庭浩淼拥楚原。

#### 投宿宜昌桃花岭饭店
> 寻梦桃花岭，宜昌趁夜游。
> 来朝三峡去，尽兴展吟眸。

#### 宜昌葛洲坝    94.11.5
> 葛洲坝上现奇观，万丈长堤把水拦。
> 巨舰往来无所阻，闸门开阖任周旋。

#### 三游洞江边张飞擂鼓雕象
> 张飞擂鼓大江边，惊动鱼龙出九渊。
> 怒目横刀豪气在，荆州已失恨难填。

#### 三游洞访诗贤遗迹
> 三游洞里忆诗贤，石窟清幽近碧川。
> 唐宋六家[3]曾至此，而今壁上有遗篇。

[3] 唐白乐天兄弟与元微之及宋欧阳修、苏轼兄弟各三人先后游此，故曰〝六家〞。

#### 船上遥望三峡大坝施工    94.11.6
> 万头攒动辟荒山，筑坝拦洪发电先。
> 经济振兴惟是赖，工程艰巨也非难。

#### 三峡水坝<small>（二首）</small>
> 江心中宝岛，三斗岸边坪。
> 万人兴水坝，盖世大工程。

> 三峡今犹在，人工造大湖。
> 逆流千百里，创利古来无。

#### 秭归怀古
> 名士佳人出秭归，钟灵毓秀带寒辉。
> 昭君抱怨辞明主，屈子怀忧感国非。
> 青冡长留关塞外，骚魂永驻汨江矶。
> 悠悠遗憾无终极，万古人闻泪湿衣。

#### 巴东
> 巴山尽处是巴东，川鄂分疆据地雄。
> 峻岭重峦临断岸，大江涌浪逐奔洪。

#### 三峡舟中望神女峰<small>（二首）</small>
> 巫山神女立危峰，独对斜阳影半红。
> 云雨可曾来入梦，大江东去荡胸中。

> 神女凌霄立，不知长盼谁？
> 沧桑多变故，矢志未稍移。

#### 游巫山大宁河小三峡<small>（五首）</small>    94.11.7
> 临渊跨岭架长桥，正是龙门锁噩蛟。
> 三峡于兹分大小，风光有别景难描。

> 大宁河上不安宁，水激滩高阻逆舲。
> 忍看纤夫匍匐进，声声号子未曾停。

> 大宁河上不安宁，壁立𡺎崖夹岸形。
> 偶见悬棺垂顶上，便疑古怪显幽灵。

> 大宁河上不安宁，倒挂藤萝似翠屏。
> 但见猿猴时跳跃，追欢无获发哀鸣。

> 大宁河上且安宁，过尽险滩清水渟。
> 岸上山村林木荫，置身世外总忘形。

#### 大宁河支流小小三峡汇流处
> 峡谷中分汇细流，吊桥连索两山头。
> 悬崖栈道通幽境，步步惊魂也乐游。

#### 小小三峡内
> 山雄水险雾深沉，洞底清幽何处寻。
> 身在其中如隔世，浑忘境外有凡人。

#### 小小三峡溜艇
> 橡艇轻随激水溜，浅滩急处石当头。
> 堆花作浪迴旋转，一阵惊魂一阵休。

#### 大宁河小三峡游
> 大宁河谷小三峡，曲水寻幽险象中。
> 猿鸟悲鸣悬壁应，藤萝倒挂绿阴笼。
> 纤夫弓背催舟进，旅客昂头盼路通。
> 侷处不知红日落，暮云紧逼动秋风。

#### 出瞿塘峡    94.11.8
> 晓烟淡淡罩群山，船过瞿塘峡口间。
> 我本蜀人归故里，得开颜处且开颜。

#### 奉节怀古
> 遥望江边白帝城，永安宫外雾萦萦。
> 千年憾事今犹忆，蜀主英灵永不平。

#### 夜泊万县城下
> 停轮城下大江中，万盏明灯万县红。
> 淡月疏星随水动，声声汽笛醒潜龙。

#### 石保塞<small>（五古）</small>    94.11.9
> 遥看石堡寨，孤立大江外。
> 四面皆悬崖，兵家守土在。

#### 重庆朝天门外江上<small>（三首）</small>
> 遥望渝州浮水上，崇楼倒影映江中。
> 往来巨舰登楼顶，不用云梯自贯通。

> 缆车横跨碧波空，不断穿梭载客通。
> 扬子嘉陵无所阻，江南江北乐融融。

#### 抵重庆堂弟国政、国庆兄弟迎聚
> 久别宗亲异地逢，多情政庆礼为恭。
> 虽然往事难言尽，彼此平安可慰衷。

#### 登白鹅岭观重庆夜景
> 月色朦胧鹅岭上，繁灯耀眼映江中。
> 水天莫辨无涯际，直觉身轻入九重。

#### 由渝乘车赴内江    94.11.11
> 五十年前流浪地，一山一水印胸中。
> 曾经跋涉多辛苦，今日乘车乐不穷。

#### 歇内江官君福光寓<small>（二首）</small>
> 福光贤弟太多情，为我删诗且发行。
> 字字不遗详校订，用心良苦见真诚。

> 巴山夜雨润甜城，并榻闲眠论辱荣。
> 始信官郎多见识，诗文世事总持衡。

#### 回富顺访政协文史会梁官恒主任    94.11.13
> 故乡文物实堪珍，幸赖梁公费苦辛。
> 博采周谘无不至，方能荟萃以传薪。

#### 赠内江台办刘卓鲜先生
> 内江台办重乡情，更有刘君抱至诚。
> 卓立超然存正气，鲜明皎洁见廉贞。
> 助人为乐平常见，与我删诗下定评。
> 《兰畹清芬》能问世，因君奖誉获殊荣。

#### 赠内江市政协于萍女史
> 安徽才女出于萍，《兰畹》诗刊赖玉成。
> 蕙质梅资呈彩笔，内江政协永驰名。

#### 第三次探亲畅游大陆后
> 名山胜水方游罢，故国风光尽可观。
> 到处随心皆自得，胸罗万象比天宽。

#### 景美仙迹岩    96.6
> 景美寻幽境，攀登仙迹岩。
> 茅棚围绿树，道观倚苍𡺎。
> 环顾高楼立，时闻小鸟喃。
> 市中能取静，暂且避尘凡。

#### 荒郊小屋
> 花木扶疏鸟雀喧，清溪流水绕孤村。
> 幽居只合幽人住，远隔尘嚣市井烦。

#### 游香港后<small>（二首）</small>    96.12.17
> 十里洋场百仞楼，香江盛况孰堪俦。
> 空中铁鸟凌虚降，海上轮舟逐浪游。
> 万国商家齐汇聚，五洲物产广交流。
> 回归有日尤兴旺，雪尽炎黄一世羞。

> 天道循环信不违，整衰起敝握先机。
> 英人顶钻行将摘，华族怀珠自必归。
> 恨史当随盟约废，荣篇犹待彩毫挥。
> 香江尔后愈昌盛，上国毋忘展德威。

#### 香港海洋公园内集古村游后
> 集古村中陈古迹，难忘祖国旧家风。
> 诸方文物应欣尝，历代宗规要敬崇。
> 民族精神斯有托，人生智慧始无穷。
> 殖民屈辱将伸雪，完璧归来晋大同。

#### 九龙至深圳<small>（二首）</small>    96.12.19
> 九龙一脉连深圳，两地今犹各自封。
> 人物往来须证照，回归以后应通融。

> 九龙深圳本相连，一纸分离一百年。
> 国耻行将昭雪净，欣看破镜早团圆。

#### 参观深圳〝世界之窗〞后
> 世界之窗观世界，文明建设各争奇。
> 五洲景物随时异，万国民风与地宜。
> 巧制图型留胜迹，精摩实象启遐思。
> 游踪一刹逾千里，放眼寰区不我遗。

#### 参观深圳〝锦绣中华〞后
> 锦绣中华似梦乡，山川胜境荟全场。
> 名楼显塔呈奇色，佛阁仙庵散异香。
> 帝苑皇宫非禁地，江村野馆是康庄。
> 长城一览无遗处，不用舟车跋涉忙。

#### 深圳游后
> 昔日渔村今闹市，十年建设展鸿图。
> 蜚声国际临香港，示范寰区畅五湖。
> 经济振兴从此始，小平远见在兹乎。
> 纵观使我长称羡，事赖人为德不孤。

#### 登广州白云山    96.12.20
> 五羊城外白云山，片片祥云去复还。
> 索道直追山顶上，白云依旧自悠闲。

#### 黄花冈七十二烈士墓抒怀
> 黄花冈上怀忠烈，浩气长存铄古今。
> 矢志成仁开国运，存心灭虏救苍生。
> 埋躯地底推先辈，遗范人间启后昆。
> 八十余年犹未靖，不知泉下感何深。

#### 越秀公园揽胜
> 越秀园中觅五羊，依山傍水绕全场。
> 茂林修竹繁花艳，晨雾朝阳瑞气香。
> 镇海楼头观胜景，逸仙塔上揽晴光。
> 珠江浩荡连沧海，穗市尘嚣竟日忙。

#### 访中山市孙中山故居
> 昔日荒郊翠亨村，钟灵毓秀产仁人。
> 倡言革命驱胡虏，开国功成不自尊。
> 〝天下为公〞名句在，〝三民主义〞善思存。
> 故居屋老留陈迹，博大精神永不泯。

#### 珠海（香洲）一瞥    96.12.21
> 水绕江村山拥城，香洲景物最分明。
> 渔舟点点随波去，游客群群傍岸行。
> 栉比高楼迎凤翥，纵横大道启鹏程。
> 但看建设鸿图展，自是欣欣日向荣。

#### 珠海至澳门
> 澳门珠海本相连，自隔华夷四百年。
> 民俗虽同行政异，仍将不久庆团圆。

#### 澳门往返
> 珠海澳门水一襟，移山填海筑机坪。
> 万邦银翼从天降，四世遗珠起陆沉。
> 赌国欣看筹码盛，醉乡乐见酒杯深。
> 回归有日蒙羞雪，吐气扬眉感不禁。

#### 海边观泳
> 白沙连绿水，碧海接蓝天。
> 逐浪随波者，多为青少年。

### 欧洲采风

#### 自台湾乘飞机赴罗马    97.9.6
> 秋高气爽好邀游，银翼凌空奋不休。
> 一别台湾三万里，星沉月落抵欧洲。

#### 罗马一日    97.9.7
> 一日古城罗马游，教堂巡礼暂勾留。
> 深玩斗兽场中味，鬼哭狼嚎不禁愁。

#### 梵蒂冈<small>（二首）</small>
> 梵蒂冈中大教堂，雄奇壮丽蔚辉煌。
> 全能上帝常如在，救世济人遍四方。

> 天主时临梵蒂冈，耶稣受难不投降。
> 只因信仰常茹苦，宁为救人甘受殃。

#### 罗马古城斗兽场
> 罗马城中斗兽场，犹留断壁与颓墙。
> 从前暴政何堪说，残酷非刑孰敢尝。

#### 罗马与庞卑（见）故城    97.9.8
> 罗马庞卑有故城，西洋文物早繁荣。
> 要知政教兴衰史，断壁残垣可证明。

#### 庞贝故城观风<small>（二首）</small>
> 火山灰土久埋尘，千万年来此现身。
> 断柱颓墙留胜迹，西洋远史可寻因。

> 庞贝故城考古游，残垣断柱望中收。
> 男欢女爱图犹丽，具见先民总好逑。

#### 夜宿意大利度假小镇苏连多<small>（七古）</small>
> 欧游次日即奔波，异域风情任揣摩。
> 卡布里岛寻幽去，名区借宿苏连多。
