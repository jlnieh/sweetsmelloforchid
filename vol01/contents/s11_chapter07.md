## 杂咏篇

#### 自题小照    1955.2.
> 佛骨圣心敦厚象，五官无处不相称。天将大任于斯者，顿挫何伤信有征。

#### 春雨独酌
> 山城春雨久经旬，泣泪桃花愁煞人。触目伤怀多少憾，举杯不觉更伤神。

#### 养小鸡    1955.5.
> 友人送我锦鸡雏，聊使客中兴不孤。无尽关心时护养，所期他日早呼吾。

#### 悼亡雏
> 消闲无所娱，饲养锦鸡雏。精制玲珑舍，细调珍珠酥。
> 时时观饱暖，刻刻察行趋。不幸仍罹难，亡之命矣乎？

#### 端午悬蒲剑    1955.6.
> 形如利剑气含馨，世俗端阳挂户庭。辟恶驱邪招吉庆，信知芳草亦精灵。

#### 炎夏午梦    1955.6.
> 南瀛夏日火当头，午梦朦胧返故州。惊喜醒来仍异地，客心不禁动离愁。

#### 凤溪垂钓    1956.7.
> 忙里偷闲且是闲，平心静气叩玄关。溪边引钓权修福，树底参禅暂御奸。
> 顿觉心神超世外，不知形体在人间。庄周化蝶原非幻，穷理研几本性还。

#### 凤溪夜钓
> 引纶拟钓玉，独坐白砂洲。皎皎空中月，悠悠涧底流。
> 晶莹沉璧静，灿烂旋珠浮。清夜临清水，一竿万虑休。

#### 雨中垂钓
> 翠竹环溪绿接天，斜风细雨漾漪涟。一竿在握神专注，衣湿鞋浸坐水禅。

#### 戒酒歌    1956.12.
> 天生五谷以养人，人以五谷自伤神。杜康多事肇其始，夏禹原已察其因。
> 桀纣倾亡仍不悟，竟夸旷达有刘伶。醒时看醉固烦厌，自身醉后便忘形。
> 语无伦次不知耻，行径乖谬露丑形。李白长吟皆酒话，不解其意谓性灵。
> 傲慢王侯伤伦理，还以才高式典型。是非倒置善恶混，伤风败俗乱安宁。
> 君不见今日台湾众城市，酒家饭店和餐厅。红灯绿酒消魂曲，莺莺燕燕斗娉婷。
> 富商巨贾谈交易，浪子哥儿为结盟。官商勾结通声息，主从攀援表逢迎。
> 咸须借此以为乐，稍违斯道责薄情。一饮千金不足惜，宴罢东街又西城。
> 左拥右抱交玉腕，猜拳行令杂歌声。更尽夜阑灯暗淡，杯盘狼藉人纵横。
> 或于此时逞豪气，挟嫌泄愤动刀兵。抑有醉倒随处卧，呕浆吐秽徒呻吟。
> 破财伤身毁品性，万恶之源自此萌。当戒酒，保元神。

#### 农历润八月    1957.10.
> 润年巧使仲秋长，素月流连两弄妆。红叶纷飞山色赤，黄花半吐待重阳。

#### 薄暮登山
> 寂寞书斋整日关，晚蝉召唤去登山。闲云为我开诗眼，飞去忙忙教月还。

#### 秋阴（二首）
> 日日云烟隐翠微，孤鸿失路泣无依。离人久作他乡旅，地冷天寒胡不归？

##### 其二
> 无星无月无晴晖，脱鍊云龙相逐飞。天色难分昼与夜，人间岂别是和非。

#### 病中吟
> 病也结或仇，年来困不休。微躯多苦瘦，薄倖少相赒。
> 呼唤谁人应，呻吟只自由。苍天能有意，应念我烦忧。

#### 瞎子摸相    1958.2.
> 二目浑无睹，安能读异书？闻言猜祸福，抚掌度盈虚。
> 世乱人心急，道微礼法疏。疑难患不解，明眼问盲胥[1]。

[1] 胥，语助词，无义。关西镇长之子，自幼失明，但喜摸相，名噪一时。

#### 伤得意人讥失意人
> 草木荣枯自有时，人生否泰[2]岂无期。秦宫汉殿藏狐鼠，唐苑隋堤住隼鸱。
> 沐浴华清承宠幸，闻铃蜀道系离思。枝头朝艳夸新俊，夕萎蓬蒿但可悲。

[2] 否(pǐ)泰，指人事通塞。

#### 关西农校校园龙柏一再移植有感    1958.3.10
> 黉苑[3]多龙柏，葱郁长年碧。株高一丈余，挺然似塔格。
> 英姿何飒爽，殊非尘俗客。风雨不能摧，寒暑安可迫。
> 我爱其丰标，尤喜其精魄。往复时摩挲，关怀情脉脉。
> 一朝复一朝，枝枝留手迹。更有园主人，惜之如珪璧。
> 护事诚殷勤，三载两移植。深恐伤其生，连根带泥碛。
> 移未十步远，且费百夫役。我临旁观看，忧心满怀积。
> 既感作者苦，犹恐枝叶摘。虽今未损伤，仍虞失膏泽。
> 回望篱边树，生年或逾百。荣枯任自然，顺性无所逆。
> 体物察人情，才美供驱策。庸夫力耕作，终岁安其宅。
> 请君细思量，贤愚孰有益？

[3] 〝黉苑〞，校园

#### 植树节率学生于公墓植树    1958.3.12
> 良辰宜植树，日丽又风淳。公墓培花木，私衷慰鬼神。
> 荒坟何垒垒，野草绿茵茵。地下灵应在，须知我辈仁。

#### 春耕    1958.3.
> 戴月披星苦不辞，扬鞭叱犊惜良时。深耕易耨禾苗秀，伫待丰收会有期。

#### 劝农（二首）    1958.2.
> 先贤治国重民生，每劝农桑致太平。世道文明虽日盛，资源取给仍须耕。

##### 二
> 和风动土正宜耕，勿失其时察物情。国计民生惟是赖，足兵足食始能兴。

#### 春郊    1958.3.
> 柳外流莺呼唤，花间舞蝶翻飞。衣薄小姑窈窕，郊游公子忘归。

#### 落日
> 天涯作客苦无依，每向山前送夕晖。伸手欲留红日住，举头但见白云飞。
> 翩翩倦鸟双双去，落落狂生悻悻归。到底未能超佛界，多情总是感人非。

#### 闻蛙
> 咯咯蛙声急，撩人夜不眠。占春虽得意，何必广宣传！

#### 清明    1958.4.
> 年年作客恼清明，路近郊原便怕行。爆竹声声催泪落，纸灰片片惹心惊。
> 山前山后无荒冢，孝子孝孙有至情。独念先茔谁祭扫，海天遥隔恨难平！

#### 白蚁为害
> 穴居梁栋里，繁殖速如神。贻患逾残纣，成灾胜暴秦！
> 熏烘优屋毁，浇灌惧凃沦。奸佞能为祸，冥冥自有因。

#### 孤雁    1958.4.
> 长天影一只，万里浮云追。手足伤离散，凄声动客悲。

#### 飞雁
> 排徊云表外，戴月欲何之？恐误征人信，不妨两翼疲。

#### 欲雨未雨    58.8.
> 浓云紧压昼为昏，鸥鹭成群返故林。一阵狂风烟化去，虚张声势损天尊！

#### 临溪
> 百岁光阴如一瞬，人生自苦亦何为？临溪悟得奔流水，急急忙忙只为谁！

#### 中秋赏月    1958.9.
> 离人怕对中秋月，月自圆时人自缺！千里婵娟固有情，愁肠不解愈多结。

#### 题孔子诞辰及教师节特刊    1958.9.28
> 巍巍孔子，天纵之圣。生逢浊世，拨乱反正。
> 曰仁曰恕，发扬人性。立德立言，互为借鉴。
> 奉为师表，于今有庆。绛帐春风，化育万姓。
> 传道授业，弦歌益盛。学术昌明，后先辉映。

#### 耶稣诞辰教堂盛况    1969.12.25
> 千红万紫花灯绕，满殿辉煌盛气骄。颂赞咿唔盈栋宇，诗歌嘹亮澈云霄。
> 非祈赦罪昇天府，即乞蒙恩赐福饶。上帝真能应众请，如何世态日浮嚣？

#### 冬夜
> 寒气侵人固冷，胸中热血犹腾。一腔心事向谁云？
> 写就云笺寄与，愿教投石报琼，百年幸福许将卿！

#### 六〇年元旦遇狂风
> 风声怒号度新年，花木摇摇任倒颠。晦气应随风扫去，迎来好景艳阳天。

#### 见尼姑携幼女    1960.2.
> 红颜何故被袈裟？独伴青灯梦岂赊？到处游方携幼女，出家还是未忘家？

#### 相思树    1993.2.
> 相思树下诉相思，诉尽相思那得知？一刀斫断相思树，明朝又发更新枝。

#### 园里杜鹃花盛开
> 红红白白一丛丛，点缀庭园分外丰。莫谓花容嫌惨淡，子规啼血恨无穷！

#### 窗前翠竹
> 窗外修篁四五枝，迎风摇曳弄幽姿。高低俯仰持坚节，更有虚心是我师。

#### 寒梅盆景    1993.2.
> 梅花不怕霜和雪，一任寒风阵阵催。傲笑枝头讥众卉，趋炎附势待春回！

#### 插梅
> 剪取梅梢插玉缸，一枝斜映碧纱窗。无形香气薰人醉，不用群芳意已降。

#### 落花
> 残花委地固根基，不必施肥绿叶滋。自己身躯知自养，能使茁壮挺英姿。

#### 居家    1993.3.
> 窗明几净意悠然，赖有贤妻照顾全。不为家私添苦恼，随心所欲读诗篇。

#### 姻缘
> 婚姻确是靠前缘，爱恨常随境遇迁。费尽心思求不得，时来璧合与珠联。

#### 午眠
> 近日为诗欲发狂，夜眠未及午眠长。醒来顿觉窗前亮，不是朝阳是夕阳。

#### 梦征
> 昨夜梦中入破房，便知预兆不佳祥。小儿今日连遭创，手脚肌肤受跌伤。

#### 春雨
> 细雨霏霏花瓣落，微风荡荡树枝斜。泥溶路滑行人少，来往奔驰大小车。

#### 蟋蟀
> 蟋蟀好斗成癖，争鸣不已扰人。野雀寻声觅取，一一难保其身。

#### 小鸟怨
> 阳台竹一盆，小鸟时来鸣。啾啾如有意，欲向主人云。

#### 癸酉清明节
> 作客天涯卌五春，年年此日过清明。离愁教我思先冢，忍见旁人扫祖坟。
> 祭祀应非迷信者，忘宗才是昧心民。金权现实昏天地，返璞归真养性灵。

#### 台北街头木棉花开    93.4.
> 木棉花放灿如霞，点染长街景最佳。来往行人频仰望，只疑身單彩虹纱。

#### 刺桐花    1993.4.
> 刺桐花发红于火，串串枝头似烛烧。虽遇风摇长不灭，却增光彩更妖娇！

#### 槐花
> 绿叶黄花一树槐，春秋两季应时开。金光闪闪枝头艳，点点飞英覆碧苔。

#### 白玉兰
> 白玉兰花质最佳，飘香满院畅胸怀。葱笼翠叶尤愉目，近阅远观无不谐。

#### 仙丹花
> 朵朵仙丹似火球，柔条冉冉绿荫稠。娇阳照映添光焰，风雨无妨益显优。

#### 君子兰
> 君子兰花放，窗前一簇春。举头迎笑靨，不觉倍相亲。

#### 手种文心兰盛开
> 手种文兰花怒放，百千乳蝶泛金黄。翩翩起舞随风颤，绿叶扶疏似剑长。

#### 梅雨
> 黄梅时节雨无常，一阵滂沱一阵阳。适应不来容易病，必须留意换衣裳。

#### 新购轿车（二首）    1993.5.28
> 既有高楼住，还添购轿车。奢华非积习，简朴亦安舒。
> 随俗方为实，矫情反觉虚。心中常自足，终不改余初。

##### 其二
> 高楼作住家，外出乘轿车。素性仍持简，趋时未敢奢。
> 交通能便捷，行事始无差。幸喜儿郎辈，勤劳实可嘉。

#### 市居傍晚即景    1993.6.
> 防盗锁钢扉，楼头映落晖。儿童喜放学，主妇忙收衣。
> 园里树荫暗，阳台花影稀。万家灯火起，满路驾车归。

#### 阅地图
> 闲处觅欢娱，卧游看地图。五洲六合内，万国三洋区。
> 风物能全览，人文可尽窥。既无行旅苦，也不费资需。

#### 惊闻消防车警笛
> 警笛声声急，消防救护车。不知谁不幸，灾祸降其家。

#### 致台南爱心慈善会    1994.1.20
> 爱心人所具，物欲使其迁。善道因之毁，慈悲于是捐。
> 颓风宜亟挽，德性应相传。济世须群力，倡行赖众贤。

#### 题王铭章将军百岁冥诞纪念特刊
> 川中名将，抗日英雄。中原鏖战，气势如虹。
> 不惜牺牲，为国尽忠。百岁冥诞，缅怀其功。

#### 甲戌元旦口占    1994.2.10
> 戌年思义犬，忠实守家门。不顾生和死，奋身报主恩。

#### 报载神棍骗财色有感    1994.4.
> 到处神坛香火盛，愚夫愚妇实堪哀，菩萨若果真灵验，岂让妖僧骗色财？

#### 大隐于市    1994.4.
> 大隐高楼上，电梯供起降，邻居有若无，穴处何相让？
