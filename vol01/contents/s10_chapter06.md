## 情谊篇    <h3 class="subtitle">（1956-1994）</h3>

#### 十思亲    1956.5.30
<p class="poem-subtitle center">──己亥慈母生辰纪念</p>

> 漂零海外托吟身，六载戎行五载民。历尽辛酸心力竭，尚余一念系慈亲。

##### 二
> 少小愚顽性不驯，十年窗下负良辰。既来海上方知悔，苦学谋生可慰亲。

##### 三
> 萧墙祸起动刀兵，海陆相离阻远人。故土多年消息绝，平安未报倚闾亲。

##### 四
> 台海风云隐祸因，战机四伏实惊人。成王败寇史家笔，为逆为忠不累亲。

##### 五
> 立功立业志难伸，虚度韶华卅四春。美誉良缘犹未缔，稽延后嗣愧承亲。

##### 六
> 形影孤单作远宾，烹调洗涤且躬身。往来出入谁关注，清夜梦魂常伴亲。

##### 七
> 过节逢年最恼人，千家万户乐天伦。闭门不敢观光景，独抱寒衾苦忆亲。

##### 八
> 秋月春花物候新，不胜感触令人瞋。花前月下频倾泪，明月鲜花应献亲。

##### 九
> 酷暑严寒只自珍，谨衣慎食怕伤身。还乡自有团圆日，留得完躯待奉亲。

##### 十
> 炎凉世态自全真，得失随缘任屈伸。万事惟求心不愧，免招横辱以玷亲。

#### 寒夜思乡
> 月不明时心自明，疏星数点更牵情。残云片片随风转，落木潇潇伴鸟鸣。
> 自别乡关经九载，梦回故国在三更。离怀写就谁为送，涕泪常教任纵横。

#### 慈母诞辰纪念
<p class="poem-subtitle center">戊戌农历四月廿七日</p>

> 浪迹天涯瞬十年，慈闱倚望眼应穿。蟠桃上寿何由献？念念情怀纪此篇。

##### 其二[1]
> 思亲无计祷河神，持钓溪边乞锦鳞。卧雪王祥称上孝，我何至性拟前人！

[1] 是日约得大鱼

#### 三十五岁生日前夕
> 计年逾三十，家业尚无成。乱世存高节，赤心薄俗情。
> 流离千万里，寂寞二三更。怕听鹃声泣，愿闻鸾凤鸣。

#### 三十三岁生日
> 志继前贤启后贤，疑神避佛又疑仙。精诚所至能填海，义理推穷可补天。
> 中外英雄非有种，古今圣哲岂无缘？伤时愤世成何用，易俗移风许我先。

#### 思乡（二首）
> 少年落拓走天涯，奋发图强只自夸。显贵无缘志未减，一支秃笔画龙蛇。

##### 其二
> 少小离家未忘家，思亲念旧屡吁嗟。夜来梦里犹如昨，故土余香分佳！

#### 答友人励志（二首）    1957
> 拆诵瑶笺喜不胜，关怀个里示哀矜。纳交十载倾心腹，励志千秋壮智能。
> 大器将成惟养性，宏图待展且修心。长空万里皆云路，共尔高飞比翼昇。

##### 其二
> 识破天机万事空，屈伸顺逆等闲风。青山绿水堪怡性，啼鸟游鱼可慰衷。
> 寒暑惟宜时保重，辱荣不计总持躬。龙岗未肯埋诸葛，渭水安能没太公？

#### 勉诸生勤奋读书    1958
> 少年不解文章贵，及壮方知悔后迟。挥毫欲书心底事，枯肠搜尽也无辞。

#### 少年行（四首）
> 十三十四少年时，聪明伶俐人称奇。父母欢欣兄弟爱，只望将来耀门楣。

##### 其二
> 十三十四少年时，专心向学志不移。师长只能启蒙昧，触类旁通赖自知。

##### 其三
> 十三十四少年时，勤修德业立丕基。将来运用无穷尽，左右逢源总相宜。

##### 其四
> 十三十四少年时，不宜狂傲或自卑。心存仁爱和忠孝，为国为民是所期。

#### 别关西农校学生    1959.6
> 执教关西计五年，一花一草有因缘。凤山溪畔垂金钓，鹫岭峰头览碧烟。
> 地处穷乡民朴实，身居僻境意悠闲。莘莘学子多勤奋，临别依依泪暗弹。

#### 五九年除夕
> 萍踪逐浪又经年，渺渺沧溟未有边。历尽波涛身不坠，久凌霜露志弥坚。
> 说愁岂识愁多少，数恨宁知恨几千。愁恨应随春水去，桃花引路访桃源。

#### 別冈山中学学生[2]    1962.6
> 冈山中学近公园，环境深幽远市烦。绿树葱茏荫校舍，清溪萦绕护墙垣。
> 弦歌不辍师生乐，振铎[3]无休道术尊。桃李争荣皆俊秀，英才辈出岂空言。

[2] 余曾服务该校三年
[3] 振铎（duó有舌铃），古代鸣铃以教众。

#### 至公中学同学会欢聚[4]    1975.6
> 至公中学大鹏湾，海阔天空东港间。社会精英培后代，空军子弟会同班。
> 先生苦教无稍懈，后进勤修未敢闲。结果皆能成大器，而今聚首尽欢颜。

[4] 余曾服务该校五年。

#### 题赠北一女毕业学生    1979.6
> 海上栖迟暂避秦，绿园权作育花人。芝兰竞秀春长在，桃李争芳岁又新。
> 柳线依依生别恨，荷风澹澹拂香轮。辞巢乳燕高飞去，直化云鹏上九垠。

#### 北一女校园新貌
> 黉[5]舍焕然又一新，绿园才女国之珍，勤修德业无嬉戏，到处唯闻诵读声。

[5] 黉(hóng)，古时学校

#### 校订陈委员翰珍《怡园拾趣》书后（二首）    1983.1
> 三园主人好读书，博闻强记執能如。年登耄耋思前事，罗缕纪存兴有余。

##### 其二
> 趣闻轶事集成书，经史百家恐不如。养性怡情兼益智，其中滋味在三余。

#### 送李策公兄还俗主编《澧水乡谭》期刊（三首）    1985.2
> 佛法固无边，但凭慧力研。一朝能大悟，何用苦修神？

##### 其二
> 半生漂泊走天涯，一事无成两眼花。遁入空门空有愿，尘缘未了又还家。

##### 其三
> 《澧水乡谭》谈往事，如今景物已全非。海天遥隔音书绝，愿把离愁并泪挥。

#### 教席退休有感    1989.8.1
> 献力台湾四十年，呕心沥血育英贤。夜阑犹自批文卷，拂晓还须上讲坛。
> 为使鲲鹏伸羽翼，莫教蝼蚁毁根源。届龄退隐心无憾，桃李芬芳绿满园。

#### 敬和毛乡长一波辛未自寿原玉以祝嘏    1992.2.4
> 异国传书示令辰，豪情益壮志嶙峋。诗文久已扬中外，德慧随时现本真。
> 九秩遐龄犹傲啸，期颐衍庆更通神。虽云世局仍多变，取舍行藏在我人。

##### 附录：辛未自寿（原诗）    毛一波
> 九十春光近贱辰，流离风骨自嶙峋。诗书发愤今犹昔，耳目亲娱幻岂真。
> 努力几回徒老大，有怀同道见精神。纵观时局新趋势，寿世之余合寿人。

#### 敬和毛乡长一波或问有答原玉
> 自古文章重老成，片言支字系苍生，而今世道虽颓敞，功利何如億载名。

##### 附录：或问有答（原诗）    毛一波
> 岂是文章老更成，雕虫獭祭有涯生。便于亲友知存殁，偶向期刊露姓名。

#### 题赠富顺县台办主任谭逢平先生    1992.12.1
> 富顺多才子，蜀中久有名。为开新世界，还赖得其人。

#### 六十九岁述怀（三首）
> 忆母艰难日，我身坠地时。此生诚不肖，未尽反哺私。

##### 其二
> 生平不计岁，七十岂云稀。大道慎终始，真诚辨是非。
> 良知穷哲理，慧眼识幽微。世事原难隐，痴人不解机。

##### 其三
> 北极寒流来压境，凄风苦雨度生辰。妻儿向业离家去，唯有窗前翠竹亲。

#### 书怀
> 已过春秋六十八，满头白发心如花。登山涉水腰身健，作赋吟诗兴趣佳。
> 不愿贪图名与利，只求爱护国和家。中华民族人非傻，何必行行学美娃。

#### 敬和毛一波乡贤问余两次还乡游大陆之情步原玉以答（附原诗）    1993.2
> 少小离家无所识，两游始得近江河。天翻地覆难非议，故国维新建设多。

##### 附录：懋戡两游大陆    毛一波
> 万卷吟余行万里，东西南北壮山河。新开眼是重开眼，可有沧桑感慨多?

#### 敬和毛乡长一波读懋戡大陆诗卷原玉    1993.2
> 正思大雅盼瑶章，一纸千金即返航。身在美洲心在蜀，康强福寿早还乡。

##### 附录原诗：读懋戡大陆诗卷    毛一波
> 人情风物入佳章，字字珠玑万里航。我自久游新大陆，更因芳草倍思乡。

#### 敬和一波乡长因余怀乡曲有感一诗步原玉以答    1993.2
> 两次还乡日，时逢大地春。痛闻经万劫，恨不识三仁[6]。
> 受难蒙冤者，亦多与我亲。何堪追往事，黯自一挥巾。

[6] 〝三仁〞，殷代忠臣微子、箕子、比干，等称三仁。此指其故交。

##### 附录：聂懋戡作怀乡曲见示而咏之    毛一波
> 五府回乡曲，西湖一水春。岭犹称十字，史不灭三人。
> 多有殷顽在，曾于我独亲。胜朝堪再造，同与泪沾巾。

#### 饶镇华兄新购华厦志喜    1993.5
> 大隐高楼第十层，阳台闲眺眼为明。七星拱照饶佳趣，二水归源启性灵。
> 执笔作书鸾凤舞，挥毫染指蛟龙腾。光华显耀人称颂，文彩风流镇士林。

#### 胡教授自逢宴仪陇同乡胡中华将军于中大    1993.6
> 大巴山脉继崑崙，灵气钟于仪陇城。文武英贤多出此，利民富国仰其人。

#### 次韵答毛公一波〝九三自寿〞诗为贺    1994.2.16
> 文史诗歌集大成，毛公腹里四时春。生花妙笔能迎风，点石奇功可化麟。
> 岁岁平安皆去旧，年年康乐尽翻新。再添七载期颐庆，道貌仙姿更入神。

##### 附录《九三自寿》(94.1.20)    毛一波
> 读书经世两天成，九十三年秋复春。蚊子苍蝇曾附骥，寒窗白屋未生麟。
> 频呼庚癸垂垂老，每通盘铭日日新。且喜兰香松竹茂，腊梅风骨雪精神。

#### 七十生日述怀（二首）    1994.2.6
> 科学昌明医术精，人生七十更峥嵘。再加善性勤修养，自觉身轻意气横。

##### 其二
> 七十光阴一瞬间，悲欢离合解连环。功名富贵云经眼，得失随缘视等闲。

#### 七十生日纪实    1994.2.6
> 七十生辰已届。不宴客；不拜拜。随心所欲真愉快！
> 贤妻烹好菜，大儿献领带，小儿奉腰带；老友党述尧，特持西凤酒为眉介。

#### 题与内子合影    1994.4.14
> 兰花君子托金龙，白发红颜喜气浓。合影长昭情义重，今生永世乐融融！

#### 喜获阔别45年知交官福光来书及诗，步韵以答    1993.12.10
> 自别官郎忆念深，海天遥隔苦沉吟。三生有幸成良友，卅载无忘盼好音。
> 觅觅寻寻惟一愿，诚诚款款胜千金。知君健朗才逾昔，伉俪情坚慰我心。

##### 附录官福光君原诗    官福光
<p class="poem-subtitle center">癸酉十月望意外获睽违45载挚友聂君寻访鸿书，赋诗志感</p>

> 早岁交游契谊深，蜀山东港共长吟。四旬隔海劳悬念，万里飞鸿续绝音。
> 良会有期为乐事，华年不老胜真金。希君早作归期计，无负巴山夜夜心。

#### 读官福光君来书及长吟论余诗有感（八首）    1994.1.19
> 官场混迹不寻常，福禄原如梦一场。光耀门楣惟积德，安贫乐道又何妨。

##### 其二
> 来书盛赞我诗才，不禁欣然亦快哉。更有长吟为品论，知音乃许腹心推。

##### 其三
> 近体诗词严格律，内行规矩外行侵。君能指点余诗病，足见君诗造诣深。

##### 其四
> 君诗蕴藉颇研精，应是寒冰冻结成。千载雪莲驱百毒，岂愁时疫漫流行。

##### 其五
> 自古固多文字狱，箝民之口似填河。川壅必费成洶患，殷鉴洵宜儆恶魔！

##### 其六
> 正拟执笔答君书，又奉邮差送鲤鱼。剖视内藏珠玉字，殷殷厚爱有谁如？

##### 其七
> 生平不计出生年，暑往寒来养性天，阅历越多人越小，须知道学大无边！

##### 其八
> 捧读君诗祝寿篇，隆情厚意令惭然。何当彩笔耗心力？今后惟求谊益坚！

##### 附录和诗八首
##### 依韵奉和聂君懋戡诗八首    官福光
> 聂昼张宵纵有常[7]，懋哉[8]生命在图强。戡除杂滓真金见，好救诗风水火场。

[7] 〝聂〞通摺，〝《尔雅》：〞守宫槐叶白天摺合晚上张开。
[8] 〝懋哉〞勉哉。

##### 二
> 君诗有口叹奇才，三昧而今我悟来。尊律既严无困律，惟求信雅达胸怀。

##### 三
> 吹毛我爱挑人病，难得反躬痛下鍼。为我画龙修一笔，居然破壁翥千寻。

##### 四
> 佳作连篇美不胜，唱和我欲效婴鸣。新风本是初抬步，前路惟期结伴行。

##### 五
> 近诗传世叹无多，朽木难雕唤奈何。宝岛文风君独帜，为民喉舌永难磨。

##### 六
> 几番重读聂兄书，玉润珠圆信不如。佳句藏头劳祝福，深情满纸岂含胡？

##### 七
> 面对西湖把话吞，防他舌下有龙泉。用心当是文同苦，可佩东坡不信神[9]！

[9] 文同贈东坡诗：〝西湖虽好莫吟诗〞。

##### 八
> 肝胆照人契谊坚，天南地北锦书牵，嗜诗欣得君同好，养性还期共着鞭。

#### 答官福光君为余古稀祝寿诗原玉    1994.1.20
> 羁旅他乡不设堂，无灾无难便为康。胸充正气难容秽，笔有精神自吐香。
> 褒贬世情微护短，描摹景物取其长。知心哪怕云山阻，一点灵犀抵百觞。

##### （附来诗）祝懋戡仁兄寿晋七旬暨德配黎夫人四六华诞之喜    官福光
> 祝嘏遥遥拜寿堂，福星高照乐而康。两麟绕膝中天瑞，并蒂花开四季香。
> 兰有群清无竹曲，水同人朗与山长。不成芹献由诗代，笑领双双共晋觞。

#### 读官君别后情状有感    1994.2.19
> 瑶笺缕述别来言，满纸犹残热泪痕。绝域穷途磨壮志，天山雪窟砺真元。
> 劫余更见多仁性，福至尤知重慧根。患难夫妻情义笃，桑榆美景喜临门。

##### 附官君和诗次韵答聂君《有感》诗    官福光
> 三春暖气化良言，一律冲消热泪痕。流水落花凭去去，赴汤蹈火向元元。
> 避秦不悔轻离别，在劫原非尽孽根。但得河清兼一统，行看丽日照蓬门。

### 附官君来诗数首
#### 在台交友冷暖异趣感怀    官福光
> 交游满市几知音，卅载天涯盼伯琴。惟有聂兄全古道，更无君子配长吟。
> 嘤鸣岁月分高下，曲谱宫商判浅深。知己此生能一个，欣然已足远人心。

#### 再庆与聂兄旧情重续    官福光
> 少年离别未知愁，弹指相逢两白头。信是豪情仍似昨，尤欣旧谊又重修。
> 不遗在远终袍泽，煮豆燃箕总寇仇。明日巴山欢剪烛，举杯共盼一金瓯。

#### 读聂君游南阳武侯祠二首深有感触因续作二首以寄    官福光
> 古柏森森玉磬哀，千秋寺宇武侯怀。谘诹善道臣躬尽，擒纵攻心敌胆摧。
> 壮志难酬伤古往，振兴必胜感今来。审时度势真高见，殷鉴尤堪借独台。

##### 其二
> 两朝开济费谋筹，天意人心却不由。策定三分安社稷，政归一统总潮流。
> 强权挑战倡联合，盟友交征种患忧。常叹逝波今不见，亦遗后代吊前尤。

#### 依韵奉和聂君《惩奸邪》    官福光
<p class="poem-subtitle center">──有感某些人乞怜美国以人权压我</p>
> 亚非欧美自人权，国况民情各有天。伊祭令牌为弄鬼，侬弹滥调博谁怜[10]，
> 生存不保天堂远，邦国沦亡地狱煎。狐假虎威夸得计，难逃史册痛笞鞭！

[10] 〝伊〞指美国；〝侬〞指某些人；〝令牌〞道士法器，此借代〝人权〞

#### 拜读聂君新寄诗稿    官福光
> 宝岛风光望若仙，政坛丑末惹人怜。借君诗里寻热闹，粉墨春秋别有天！

#### 编校聂君诗集有感    官福光
> 国事蜩螗忧发白，海天难阻系乡心。九章椽笔应无价，空谷跫然[11]喜足音

[11] 跫(qióng)人走路的声音

#### 读官君来书感其纯孝格天    1994.3.20
> 孝心淳笃感皇天，历劫原如逆水船。过尽险滩登福地，归来乐土种书田。
> 良师益友多抛别，有女如儿一样贤。未及养亲能养志，何愁德业不薪传[12]。

[12] 薪传、即薪尽火传，此喻道术学业，师弟相传。

#### 悼念二姊夫胡慎修逝世三周年    1994.4.15
> 三生有缘，夙结姻亲。吾姊有幸，得配良人。
> 大喜之日，我在黔灵。山川修阻，未及送迎。
> 成亲数载，犹不识君。洎[13]余漂泊，沦落蓉城。
> 乃得相晤，关怀至深。时君在学，戮力前程。
> 为余谋职，仍尽所能。託友介绍，使余从军。
> 数载而后，君业省银。余将去台，向君辞行。
> 相期相勖，情垦意殷。自此别后，时局弄人。
> 数十寒暑，音讯消沉。但闻苦难，胆战心惊。
> 吉凶莫卜，难料死生？时萦梦寐，悬念在心。

> 两岸解禁，邮电通行。久经失散，多处探寻。
> 皇天佑助，终获回音。虽有活命，癌疾缠身。
> 令人闻之，五内如焚！提前退休，赶作归程。
> 飞抵成都，阖家出迎。相见不相识，痛哭已无声。
> 默默久未语，不知何所云？往事言难尽，各自有艰辛。
> 盘桓一二日，同车返故园。伴我访亲族，随我祭祖坟。
> 重游富顺县，又去自贡城。恐龙博物馆，观赏以怡情。
> 傍晚赴泸州，多处访故人。隔日暂相别，君家返蓉城。
> 余偕妻与弟，各地去旅行。月余再聚首，为君祝寿辰。
> 预定还台日，转瞬已届临。不料无机位，一再误行程。
> 可能天有意，留我与君叙天伦。
> 草堂访诗圣，武侯祠品茗。宝光寺祈福，桂湖畔逡巡。
> 都江堰观景，青城山望云。当我归期定，携家又送行。
> 临别难分舍，似有无限情。未及尽吐实，何日始相倾。
> 但愿身心健，来年再晤君。称觞为祝嘏[14]，大庆古稀龄。
> 岂料未逾岁，癌疾又复萌。余闻心戚戚，急急正欲行。
> 希君能稍待，可以诉衷诚。苍天胡不佑，噩耗竟惊闻。
> 赶到成都日，见灵不见人。心中如刀割，含泪忍悲声。
> 次午至殡馆，抚柩亦难言。惟祈君谅我，哀哀此衷诚。

> 追思与君识，况复为姻亲。相聚无多日，相别却逾恒。
> 但信吾兄情义重，孝友任恤与睦姻[15]。
> 吾姊本村姑，文化欠水平。唯从父母命，凭媒缔成亲。
> 以其性淳朴，志节更坚贞。世乱蒙不幸，翁姑早陨身。
> 故园已破败，携儿带女长随君。年荒世乱为全命，历尽饥寒与苦辛。
> 劫难同当共忍痛，疾病相扶互推恩。四男二女终养大，婚嫁俱宜各有成。
> 正待时运转，可以享安宁。谁知积劳成恶疾，缠绵十数春。
> 医药罔效，神佛无灵。善恶莫辨，丧此仁人。
> 唯愿其子孙，箕裘克绍，显祖荣亲，使之无憾，永慰英灵。

[13] 〝洎〞(ji)及，到。
[14] 〝祝嘏〞，嘏(gu)福，后来称祝寿为祝嘏。
[15] 〝姻〞泛指有婚姻关系的亲戚。

#### 奉和官君〝编后话〞前题诗    1994.8.5
> 平生那得逢知己，唯有官郎识我心，秃笔一枝挥不尽，满怀赤血化清音。

#### 陈公翰珍乡长期颐嵩庆    94.9.2
> 珍公百岁岂寻常，禀赋超人体质强。道德文章兼善政，高风亮节与天长。
