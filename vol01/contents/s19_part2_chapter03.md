## 三、情谊类

#### 致武汉內兄郝开铭
> 每忆丰仪倜傥钦，从游岁月记犹深。卅年鞭挂杏坛树，一愿身随教院（中南神学院再聘）心。
> 顾我途穷倾箧橐，更谁友爱冠群林。热肠古道留晖远，耿耿乌私感不禁。

#### 老学友胡茂东由柳州来访
> 离退门庭舆马稀，不图金鹊噪南枝。启扉乍见方疑梦，倒屣寒喧再整衣。
> 合影欣存重聚乐，开怀一慰别来思。火车终古天涯去，沱水长留倜傥姿。

#### 重阳赠外孙屈新波、新涛
> 紫菊东篱又吐芬，每逢重九倍伤神。幼时便失慈亲爱，长大方知骨肉亲。
> 万里离魄长入梦，满门希望寄谁身？乌鸦反哺传佳话，岂有男儿孝性泯！

#### 与阔别45年老友聂君重聚（二首）
> 市溶河汉万星红，薄酒乡肴笑语充。月蚀经时还复旧，鸿飞一梦此三通。
> 波长横海终难阻，事大回天[1]总共崇。曾是过河棋子卒，旧欢新憾[2]与君同。

[1] 回天：指两岸统一。
[2] 新憾：指对当前分裂局面的遗憾。

##### 其二
> 拥彗[3]朝朝盼驾旋。欢迎倒屣雁行偏。黍鸡全约[4]欢今日，胶漆相投胜昔年。
> 既尽东南宾主美[5]，也当诗赋髓精传，幸留书屋三边壁，研墨濡毫待客填。

[3] 拥彗扫门，表迎迓之敬
[4] 黍鸡全约：典出巨卿应元伯约准时过访事。
[5] 《滕王阁序》宾主尽东南之美。

#### 与兄聂惜别
> 无奈金瓯久不完，良朋短叙又阳关。止悲借醉[6]终无力，投辖留君[7]亦枉叹。
> 今日马鸣为折柳，明朝酒醒不行单。容看淡霭青山外[8]，春树暮云[9]想祉安。

[6] 萧频送兄萧风诗：〝醉分袂，庶不悲〞。
[7] 陈遵留客，取客之车辖投井。
[8] 蔻平仲《春色诗》〝轻烟淡霭青山外〞
[9] 杜甫怀李白：〝渭北春天树，江东日暮云〞。

#### 呈梅自强老师[10]
> 毕竟蓬山不陆沉，南归有幸拜曾参。九年面壁明心性，百代传经喜足音[11]。
> 继往开来师有则，朝闻夕死我无心？荣公[12]上界应颌首，野火春风草又深。

[10] 梅自强，中国气功研究会顾问、四川省气功科学研究会理事，是传统內功──颠倒之术第四代传人。
[11] 喜足音：空谷闻足音而喜，比喻难得的学说。
[12] 荣公，先王父官德懋号荣三，中国传统內气功第三代传人。

#### 贺梅师《颠倒之术》出版[13]
> 闻出真传十法篇，星河浩月挂中天。贞夫举笔裁狂痫，千古一匙颠倒颠。

[13] 《颠倒之术》九三年六月出版，梅自强著编。

#### 忆资师同窗但述欆、刘兆麟、唐兴炀君
> 振铎同窗一杏坛，风流聚散卅年长。花多媚骨墙争倒，草有同心树守常。
> 古道难忘倾肺腑，重龙永忆送斜阳。明珠薏苡澄清日，一曲嘤鸣九转肠。

#### 贈同窗邓仕铭君
> 锦书缕述别来情，不枉相思一片诚。三载同窗勤淬砺，四旬阔别苦担惊。
> 霜摧雪压身尤健，地运天行草又荣。闻道兄台家在内，有缘沱水续嘤鸣。

#### 阔别37年重上资中重龙山
> 踏上重龙心事长，别来三纪几沧桑。险生万象飞来石，乐育千竿拔节篁。
> 洗砚银钩尤矫健，山腰佛壁庆无妨。浮屠九级增胜迹，江跨长桥楫自忙。

#### 赠新识书法同好内江李怀楷君
> 离退还乡意自便，不期邂逅识高贤。银钩铁画君真健，柳骨颜筋我亦怜。
> 志在强身摩晋笔，间来遣兴学词填。同好应免藏拙俗，抛砖献到右军前。

#### 闻诗人向吉甫因病欲辍笔
> 一夜思君梦几迁，修名不立愧先贤。远从边塞来鸿问，惊欲文坛辍笔耕。
> 眼底新篇[14]风浪激，天涯故旧气声连。何辞圃老秋容淡，晚节黄花分外妍。

[14] 〝新篇〞：指向老新版诗集《凝固的微笑》

#### 闻母病有感（二首）
> 玉门西出铁轮催，花谢花开几度梅。重九登山山寂寞，清明问柳柳低回。
> 归期屡误家书急，病老徒增暮色哀。细雨孤檠怎易过，年年只有燕归来。

##### 其二
> 支边从教闯天山，一去羁縻十八寒。日月蹉跎春逝易，云山望断我归难。
> 检衣思母增凄切，端药服劳枉喂叹。更尽不堪游子泪，夜闻阳雀倍心酸。

#### 思乡曲（二首）
> 独上长堤眺夕曛，乡关在处彩霞分。蜀南松影惟招鹤，川北童山亦可耕。
> 报载高坰穿铁道，书传电站吐卿云。难逢百代穷荒变，动地欢声万里闻。

##### 其二
> 斗转星移梦未真，垂髫故旧杳难亲。追梭北麓[15]欢如昨，课读寒灯句渐泯。
> 卧听秋声悲道远，遥观月色胜醪醇。觍颜乡老谈桑梓，力尽边疆誓北辰。

[15] 老家有梭儿坡为童稚嬉游之地

#### 七七年探亲回阔别20年故里
> 数日归车月影斜，宝成终夜倏繁花。椿萱舐犊悲还喜，手足分柑咏复嗟。
> 彩照公园留纪念，夕阳篱落话桑麻。承欢访故探亲乐，尽到甜城卣井家。

#### 祝岳父古稀眉寿
> 岁岁青松增劲色，年年故国奏萧韶。封人拜舞三多颂，塔水曾经十载潮。
> 望岳思亲山隐隐，介眉祝嘏水迢迢。倚门莫叹儿甥远，屯垦佳音慰寂寥。

#### 闻岳父噩耗
> 杜鹃声里堕茵传，眷顾拳拳患难牵。月白风清容宛在，楼空鹤香雨如烟。
> 家书总是愁中读，明烛偏从泪下煎。归省有期翁不待，忍教游子唤胡天[16]。

[16] 〝唤胡天〞：即〝胡然而天也〞，悲叹之声。

#### 谒岳父墓
> 茔山绕水半寻碑，松柏青青翠竹垂。落月满梁抱恨早，停辛伫苦致哀迟。
> 瓶横破架堆残药[17]，书散危楼网敗丝。刻木抒忱天有极，晨昏怅触不胜悲。

[17] 岳父生前曾售药行医

#### 农场乐（八首）
> 昨夜春风度塔河，梢头绽绿柳枝多。田畴布谷催耕急，昼夜频闻马达歌。

> 飞燕衔泥逐逝波，农场乐在紧中过。暮攻科技朝生产，暮暮朝朝苦琢磨。

> 露沾禾叶晓风偏，阵阵秧歌送稻田。鸢影杳然寒瑟瑟，施肥拔草汗涟涟。

> 晴空万里日中天，风过犹伤火气煎。篱落昼长门自阖，午休人在垦荒田。

> 夏收才过雁南翔，瓜熟欣看水稻黄。收割机喧金浪涌，歌声笑语伴扬场。

> 牛肥马壮稻盈仓，苹果葡萄引外商。拆罢瓜棚修套具，三秋上阵运棉忙。

> 天山十月景偏佳，万顷银波戏彩霞。晚接飞霜朝送月，棉山叠叠绕人家。

> 寒林古漠干渠斜，马叫人欢一路车。贪运底肥冬月朗，儿迎路口母煨茶。

#### 修建水库散诗（八首）
> 车轮滚滚窜尘嚣，亘古荒原破寂寥。正是三团修水库，欲移造化保春苗。

> 曙色微芒露湿蹄，金乌不觉又移西。归车放眼观戈壁，月挂中天柳树低。

> 紧锣密鼓夺红旗，争打擂台不觉疲。借得龙宫司雨斗，岂愁春灌水来迟。

> 晚会沙滩月色新，联欢演出绕氤氲。赛诗场上春雷动，云外飘香桂子醇。

> 歌满大堤笑满容，指标日上映华浓。人欢马叫春潮急，一路飞车月下逢。

> 芦花伴宿汗浇头，不缚苍龙誓不休。夯急号欢天地抖，坝堤高筑水成油。

> 龙口夺粮重担挑，建成金库贮阿娇。绿洲鱼水偏多媚，万顷良田待汝浇。

> 鱼跃平湖绿镜瀼，水随人意献棉粮。人民自有回天力，豹子精神永放光[18]。

[18] 〝豹子〞指延安豹子湾垦荒。
