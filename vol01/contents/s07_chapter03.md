## 旅游篇（三）    <h3 class="subtitle">（台湾）</h3>

#### 庚子岁暮环岛行吟代序    1960.2
> 浪迹天涯，十二回春。冬残腊尽，岁序将更。郁郁情怀，宜解宜分。
> 美丽岛上，婆娑洋滨。惊涛裂岸，峻岭穿云。梅樱竞艳，桃李争芬。
> 到处风光，可托吟身。遂计环游，抒情写生。不师太白，不学少陵。
> 我遣我辞，我韵我音，非歌非乐，其知我心。

#### 高雄
> 车发岗山过左营，高雄市肆眼前横。寿山顶上含烟翠，西子湾前映日明。
> 大港茫茫航巨舰，爱河渺渺寄幽情。峥嵘楼阁参差是，应数南台第一城。

#### 高雄西子湾
> 高雄西子湾，海水蓝于天。平沙细且软，畅游心境宽。

#### 枋寮海滨
> 冬残腊尽感无聊，万里寻诗到枋寮。四野田畴新稻秀，一湾海岸茂林娇。
> 涛声竟比车声急，游兴何如吟兴饶。欲写南台风景异，歌成但合协萧韶[1]。

[1] 〝萧韶〞，虞舜乐名。

#### 鹅銮鼻灯塔
> 一塔高高立海边，灯光闪闪导行船。迷航舵手应知晓，已达蓬莱銮鼻尖。

#### 寿卡山坳[2]
> 寿卡山前两界分，重峦叠嶂笼烟云。丛林错落铺山锦，深涧纵横凿地纹。
> 南去牡丹怀烈士，东临大武访新军。太平洋上风光媚，何不扬波洗劫氛。

[2] 此处为东西分界岭。

#### 大武小憩
> 背倚高山气象雄，面临大海接苍穹。东台美景从兹始，诗画难描百态工。

#### 知本溫泉
> 路旁茅店两三家，招展酒旗映日斜。可与游人真享乐，温泉伴浴有娇娃。

#### 初抵台东
> 暮霭沉沉烟雨中，华灯初上抵台东。熙来攘往人如鲫，谁道东台物不丰。

#### 夜宿台东旅社
> 孤灯凉夜冷斋中，细雨霏霏伴朔风，邻舍有人寻好梦，隔墙犹听唤阿红。

#### 夜闻按摩盲女笛声
> 闲吟客舍夜三更，断续传来玉笛声。不尽按摩盲女恨，凄凄切切到天明。

#### 台东晨光
> 晨鸡叫唱五更筹，检点行囊信步游。旭日徐升东海上，轻烟渐散北山头。
> 民风质朴情谊厚，景色清幽草木柔，虽谓荒陬[3]宜待垦，桃源世外远沉浮。

[3] 陬(zōu)，角落。

#### 车抵安通抛锚
> 车抵安通却不通，旅人焦急怨途穷。旷时费力情何忍，路政还须改善功。

#### 花东道上
> 花东铁路沿深谿，夹岸丛山翠黛迷。鹿野邨前荒未垦，马兰社下稻成畦。
> 富南富北多桃李，瑞穗瑞丰[4]遍桔梨。物产难分丰与歉，风光自不论高低。

[4] 鹿野、马兰、富南、富北、瑞穗、瑞丰皆地名。

#### 卑南溪畔
> 路近卑南旷野舒，田畴新辟傍新渠。垦殖德高归职训，中兴大业赖丰储[5]。

[5] 德高，中兴皆新垦地名，正由职训队（劳改营）人员开垦中。

#### 秀姑峦溪
> 秀姑溪畔路纡徐，漫漫平沙尽废墟。大禹神功犹待展，三民[6]福地民生舒。

[6] 大禹，三民，亦溪畔地名。

#### 花莲[7]之夜（二首）
> 入夜游花市，家家灯火荧。长街车马急，深巷燕莺鸣。
> 凤阁[8]飘香袖，鸾楼酌酒瓶。开怀长痛饮，安得不忘形。

[7] 花莲虽地瘠民贫，而世风淫靡。
[8] 凤阁，鸾楼皆酒家名字。

##### 其二
> 高宾阁[9]上花千朵，红袖纷招仪态多。说爱谈情呼妹妹，轻颦浅笑唤哥哥。
> 桃腮杏眼和羹饮，皓齿朱唇带酒喝。醉卧罗裙偎玉腕，台风[10]地震奈其何。

[9] 高宾阁为花莲大酒家。
[10] 花莲常受台风之灾。

#### 太鲁阁至天祥
> 高山临大海，曲径傍深川。峻峭千寻壁，盘旋一线天。
> 清泉潜石底，红日映峰巅，岛上山河壮，何时与陆连。

#### 登太鲁阁亭
> 攀崖循鸟道，一步一心惊。四壁群峰立，孤亭乱石擎。
> 静观云翳散，遥听海潮生。据此乾坤险，称王不用兵。

#### 花莲港
> 长堤阻巨浪，高塔指迷航。港內洄澜息，滩前素练张。
> 纵横美丽岛，吞吐太平洋。若得多兴建，吾民岂不强。

#### 苏花险道
> 朝发花连晨雾中，轻车片毂走悬空。南湖山上危峰耸，东海洋边激浪冲。
> 凿壁穿崔成栈道，伏波飞渡架长虹。艰难险阻谁甘服，人力堪移造化功。

#### 兰阳平原
> 苏澳至礁溪，平畴万顷畦。东临蓝海阔，西接碧山低。
> 浊水泥砂细，宜兰市肆齐。吴沙拓此地，青史大标题。

#### 介牌岭[11]
> 登高险径似旋螺，路转峰迴又一坡。逐日追云攀峻岭，依洋恋海瞰清波。
> 松林苍翠迎风笑，雾霭轻匀吐气和。东北交通分界地，行人到此别情多。

[11] 介牌岭为东北分界岭

#### 台北新店碧潭
> 碧潭水碧碧于葱，跨岸长虹似劲弓。遗憾却无神射手，揽弦抽矢射奸雄。

#### 阳明山鹿角坑寻幽
> 阳明山谷多幽境，鹿角坑中野径迷。舞蝶探花寻蜜汁，飞泉漱石净苔泥。
> 清流浅漾鱼虾戏，密竹丛林鸟雀栖。竟日乐游忘世俗，祇疑身在武陵谿。

#### 登台北东郊九五峰
> 杨森九五也登峰，俯瞰三川绕市中。遥望观音闲睡态，夕阳返照满城红。

#### 台北圆山动物园
> 中山北路圆山上，走兽飞禽布满岗。猛虎雄狮窺大象，闲鸥野鸭戏鸳鸯。
> 羚羊麋鹿随斑马，褐隼苍鹰羨凤凰。可惜都囚栏栅里，谁分驯善与豪强。

#### 台北新北投
> 温泉泄地气氤氲，绿树参天接景云。碧瓦红墙寻艳窟，轻衫薄袖散香裙。
> 官商互利天天乐，歌舞连宵处处闻。借问人生能有几？南朝往事尚何云。

#### 阳明山赏樱（三首）
> 乘兴登高去，阳明山上行。樱花知我意，犹解笑相迎。

##### 其二
> 阳明三月樱花开，绿女红男结伴来。面向枝头频赞羡，终身自许不须媒。

##### 其三
> 樱花妖冶似倭姬，喜趁春风斗艳姿。徒有热情供玩賞，何如淡雅一梅枝。

#### 台北中兴桥上览胜
> 中兴桥上看中兴，瀛岛繁华足自矜。淡水犹如江水绿，草山更比蒋山青。
> 重楼叠宇千层阁，竞灿争辉万点灯。倘得莫愁湖一处，直将台北当金陵。

#### 台北圆通寺礼佛
> 哈哈弥勒佛，见我喜相迎。色相令人敬，无情却有情。

#### 圆通寺山林小憩
> 遁世入山林，阴森暮霭沉。青苔石上坐，引蔓以为琴。

#### 荔园[12]钱岁
> 羁旅他乡还作客，荔园钱岁勉为家。佳肴难遣思亲恨，美酒尤添远别嗟。
> 一夜竹声催落泪，五更残梦挽归车。故乡今夕成何似？是否仍能祭祖耶？

[12] 〝荔园〞，同乡监委陈翰珍寓

#### 高雄大岗山龙湖庵度假（二首）[13]    1961.7.10
> 世网纷纷苦百忧，红尘识破乐攸攸。名山有路通灵界，法雨神恩被九州。

[13] 61年暑假，余在该庵静修一月

##### 其二
> 大岗山上龙湖庵，湖是心湖蓄慧泉。绿树当檐尘不染，彩霞映殿景常妍。
> 遥看横海天着色，静坐幽斋自入禅。人世纷如[14]何用管，晨钟暮鼓韵悠然。

[14] 〝如〞助词，同然。

#### 题龙湖庵大悲殿联
> 大千世界一览无遗全凭慧眼，
> 悲悯人间三思有得尽在禅心。

#### 台南孔庙
> 古都寻圣迹，首谒文宣王。俯仰兴悲叹，徘徊独感伤。
> 干戈何日息，仁义几时张。冷冷闲庭院，谁烧一柱香。

#### 台南延平郡王祠（二首）
> 延平祠里立，三复礼孤臣。驱荷开疆土，勤王重理伦，
> 经营承帝业，垦殖抚遗民。功德虽堪仰，不宜履后尘。

##### 其二
> 台南寻古迹，第一访延平。驱荷收瀛岛，反清保大明。
> 始终崇正朔，时刻念苍生。壮志靡全遂，精神万世荣。

#### 台南忠烈祠
> 乱世怀忠烈，何堪作楚囚。沙场成一死，俎豆享千秋。
> 凛凛英风逼，悠悠正气留。可怜人欲盛，争战几时休。

#### 台南开元寺
> 北郭开元寺，如来救世师。灵光照四极，神气幻千奇。
> 敦孝存枯井，纪功垂古碑，求签占国运，佛说不能知。

#### 台南赤嵌楼[15]
> 危楼耸市中，徒纪荷人功。国耻犹当雪，民生急待充。
> 私心能去尽，天下始为公。不幸还遭劫，兴亡一列空。

[15] 此楼为荷兰人所建。

#### 台南安平古堡[16]
> 淡烟横碧海，斜日照孤城。鹿耳潮声咽，鲲鯓[17]渔笛清。
> 颓垣留战迹，废垒著功名。创业诚非易，尤难在守成。

[16] 此堡为郑成功登陆制敌处。
[17] 鹿耳门，鲲鯓，皆地名。

#### 游石门水库
> 一元复始气和温，知己相携访石门。叠嶂重峦藏峡谷，连山筑坝阻洪源。
> 横流转作甘泉水，荒野成为瑞穗村。瀛岛仙乡非是幻，吾人乐此锦乾坤。

#### 登飞凤山探梅（三首）
> 探梅飞凤岭，花谢绿荫笼。独坐浓阴下，方知色相空。

##### 其二
> 阴晴无准雨余天，深锁重峦雾似烟。游兴不因天色减，还登飞凤访梅仙。

##### 其三
> 感应桥头生感应，蔽天绿树作山门。停车信步探幽径，拾级[18]千层入梅村。

[18] 拾级，拾(shè)，同涉，拾级；经由阶梯而上。

#### 云谷寺
> 遥闻寺里钟声急，远观谷中烟捧云。罗拜佛前多少艾[19]，只缘求合不求分。

[19] 少艾(ai)，年轻妇女。

#### 云谷寺前见三少女并坐调笑
> 十树青梅果满枝，几条石磴一台基。妙龄二八如西子，仪态万千似南威。
> 并坐三人呈六臂，相嬉百媚展双眉。九秋七夕为谈柄，两颊半红四五奇。

#### 基隆造船厂    1977.7.19
> 和平岛上看和平，四海一家寄友情。破浪乘风万国，造船事业必先行。

#### 基隆货柜码头
> 万国通商济有无，艨艟巨舰任均输。往来不费推移力，良港深藏在曲隅。

#### 金山核能发电厂    1977.7.19
> 万顷汪洋雪浪明，重峦叠翠锁金城。山头烟突凌宵起，涧底机房凿地成。
> 科学昌明创世纪，天工开物济生民。核能功用诚无限，将使鲲瀛更显荣。

#### 参观金山核能电厂感赋
> 时逢新世纪，科学显神功。造物虽奥妙，探颐发其穷。
> 核子放射线，弥漫六合中。往哲未知觉，时贤乃启蒙。
> 以作杀人器，人类将失踪。万物成灰烬，宇宙返鸿濛。
> 恃此称霸者，莫以胁人从。一朝相冲击，两败俱成空。
> 以作和平用，造福亦无穷。医疗化痼疾，仙丹无与同。
> 动力推飞艇，载人游太空。登陆月宫里，嫦娥避其锋。
> 更上九霄外，群星一一逢。电源是所赖，万家灯火红。
> 冷暖随所欲，寒暑操于侬[20]。机械不停转，多产又省工。
> 经济日昌盛，生活优而丰。交通日发达，世界进大同。
> 智者勿自愚，趋吉应避凶。

[20] 〝依〞上海一带方言，你。我。

#### 金山青年活动中心
> 背山面海一湾横，绿树黄沙遍地呈。夜静涛声惊客梦，朝来旭日喜相逢。

#### 阳明山中山楼    1977.7.20
> 明山有幸筑名楼，此日登临凤愿酬。碧瓦红檐衬绿树，玉阶宝殿饰珠旒。
> 缅怀国父开基业，追念先烈立远谋。且待神州统一后，紫金岭上再重修。

#### 高速公路
> 驱车大道疾如飞，千里高雄半目归。货畅其流人并乐，不须跋涉累生机。


#### 桃园国际机场
> 南坎郊原万象春，平畴绿野海之滨。沟通国际开航运，广辟机场利远行。
> 十里机坪栖铁鸟，一幢华厦迎嘉宾。环球商旅频来往，直使天涯若比邻。

#### 八卦山    1977.7.21
> 八卦山前占八卦，祈求大佛賜南針。中原浩劫有无尽，何日方能起陆沉[21]。

[21] 〝陆沉〞比喻国家沉沦。

#### 台中港
> 移山填海非轻举，血汗凝成人胜天。昔日黄沙风作浪，今朝绿水静无涟。
> 巨轮进出任迴转，经济荣枯赖懋迁[22]。遥望中原添捷径，和平统一此登船。

[22] 〝懋迁〞同贸迁，贩运买卖。

#### 高雄澄清湖青年活动中心（三首）
> 薄暮临幽境，驱车绿树中。迎宾多宿鸟，戏客有飞虫。
> 湖底沉新月，林梢拂晚风。浑忘行旅苦，不禁乐无穷。

#### 澄清湖
> 万顷平湖桥九曲，擎天一塔插云端。朝霞暮霭随时变，翠竹红花四季妍。

#### 高雄中国炼钢厂    1977.7.22
> 地近高雄小港西，中钢工厂设施齐。洪炉据地如丘岳，铁管横空似彩霓。
> 百仞基桩嫌海浅，千寻烟突恨天低。重型工业新机运。国富民殷自可跻[23]。

[23] 〝舜〞(ji)登，升。

#### 高雄中国造船厂
> 岛国宏图开远景，造船事业必争先，深坞百丈容楼舰，十里长堤泊巨船。
> 雄伟吊车骑两岸，庞然大厦并相连。从今不教强权侮，要与诸邦竞海权。

#### 嘉义曾文水库（三首）    1977.7.22
> 溪流雅号日曾文，夹岸重峦树拂云。路转峰回开胜境，湖光山色吐灵氛。
> 拦洪既可防灾患，蓄水犹能利植耘，欣见嘉南产物盛，增强国力裕人群。

##### 其二
> 夏日旅游探胜境，曾文水库会群贤。提高百丈荣工汗，路转千回地势然。
> 浓雾排来山上雨，轻舟划破水中天。何时重返巴东去，也把江流化九渊。

##### 其三
> 曾文水库景清幽，蓬岛风光孰与俦。峭壁千寻两岸立，平潭万顷四山浮。
> 轻舟荡漾天随转，薄雾朦胧月伴游。猿鸟时鸣深谷应，飘然疑似返巴州。

#### 南投日月潭（三首）    1977.8.13
> 四山环合明潭开，朵朵祥云捧月来。林影摇飏惊鸟叫，湖光潋滟逐鱼洄。
> 遥闻歌杵蕃姑舞，近听梵钟道士哀。悲喜无常人自取，何须著意漫相猜。

##### 其二
> 四山重叠气和薰，似镜明潭漾锦纹。文武庙前捞落日，慈恩塔顶捉行云。
> 楼头烟树涵苍碧，岛上光华吐翠氛。一叶扁舟恣所去，银河直指入仙津。

##### 其三
> 日月合为明，明潭造化成。千山环叠嶂，万水汇渊泓。
> 涵碧楼观景，光华岛寄情。台湾唯此胜，所以誉蓬瀛。

#### 南投溪头（二首）    1977.8.14
> 人道溪头风景好，我来信是不虚骄，千竿翠竹含烟翠，万本苍杉带露饶。
> 神木萧森凌日月，天池澄澈映虹桥。岚霞幻化山容改，游兴虽高归路遥。

##### 其二
> 炎炎夏日访溪头，鹿谷前村路转幽。暑气顿随灵气散，凡心暂被慧心收。
> 茂林蔽日余疏影，乱石奔泉无浊流。入世何如出世好，登高一啸解千愁。

#### 登台北观音山    1977.10.21
> 观音山上白云浮，九日登临挈眷游。极目乡关何处是，茫茫沧海涌离愁。

#### 桃园石门水库    1977.10.25
> 石门水库石堤高，百战荣工百倍劳。蓄水养鱼供灌溉，拦洪发电遏狂涛。
> 潭中淡月蒙轻雾，岛上轻歌醉玉醪。遥想西湖风景异，河山再造待吾曹。

#### 旅游归来有感
> 山水清幽物类齐，台湾何处不相宜。只缘往日无诗圣，未把风光付与词。

#### 游日月潭（二首）    1975.11.12
> 日月长临日月潭，湖光山色任周旋。游人莫负天公意，启发灵明即圣贤。

##### 其二
> 碧波荡漾随风翻，绿树青山百鸟喧。若问仙乡何处是，明湖光景胜桃源。

#### 阿里山观日出
> 日出东方一抹红，霎时跳出海云中。群山梦里惊忽起，迎向朝阳焕彩容。

#### 八仙神木    1992.7.20
> 连株桧柏岁三千，神话相传号八仙。历尽风霜雷火劫，巍然卓立插天山。

#### 登台湾圣山──大霸尖山    1993.1.2
> 蓬莱岛上众仙山，圣迹奇峰大霸尖。突兀崔巍侵地貌，岚烟缥缈犯天颜。
> 登临极顶忘身累，俯视寰区念国艰。长啸一声呼玉帝，神威助我铲群奸。

#### 九九山庄夜观天象
> 九九山庄近太清，夜凉如水月光明。松杉遍野层层立，星斗弥天颗颗莹。
> 寂寂空灵澄玉宇，悠悠意绪会长庚。传言山鬼时兴怪，但怕人间百炼精。

#### 登合欢山    1993.3.28
> 结伴携儿上合欢，暮春余雪积峰巅。奇莱相对争高下，一样风光可并观。

#### 过大禹岭
> 樱花艳丽点青山，一岭横陈扼险关。隧道贯通公路畅，东西两地尽开颜。

#### 天祥白杨瀑布（二首）
> 雪练凌空挂翠峦，银河倒泻壮奇观。飞烟溅沫兼春雨，如画如诗不尽欢。

##### 其二
> 瀑布三层下碧山，群峰环抱茂林间。吊桥木屋神仙境，众水归流汇一湾。

#### 新白杨瀑布
> 峭壁苍崖气象严，飞泉溅沫似银髯。抬头不敢多瞻仰，怕惹神威把怒添。

#### 往白杨瀑布道上
> 绿树葱笼雨后山，岚烟缥缈影斓斑。迂回曲径随溪转，景物清幽意也闲。

#### 天祥水帘洞
> 隧道孔中如漏斗，万千水箭射其间。奔流出洞成飞瀑，声势喧騰撼碧山。

#### 花莲太鲁阁峡谷
> 悬崖峭壁出云巅，夹隙形成一线天，曦月从来无所见，盘旋幽谷水涓涓。

#### 苏花公路
> 苏花公路真艰险，万丈悬崖插海中。骇浪惊涛时拍岸，车行栈道似凌空。

#### 乐游
> 平生无事好郊游，涉水攀山乐不休。岂仅强身能永寿，清心寡欲免愆尤。

#### 澎湖之游    1985.4.8
> 澎湖号马公，群岛结成丛。只有渔盐利，稻梁无所丰。
> 林木难生长，风沙无日穷。久旱淡水竭，饮用仰外供。
> 民生多艰苦，斗志却甚隆。在乡分派系，出外一秉公。
> 团结力量大，创业常称雄。地位颇险要，横陈大海中。
> 西台有古堡，御敌建奇功。遗迹斑斑在，青史广推崇。
> 跨海有大桥，连接西与东。形成半环状，呼应互相通。
> 望安将军屿[24]，能守亦能攻。七美传佳话[25]，时穷节不穷。
> 凶寇逞强暴，誓死不屈从。吉贝浮海面，平沙细浪中。
> 辟作旅游地，终日乐融融。其他大小屿，散布环海中，
> 随潮时出没，无法可形容。

[24] 望安将军皆岛名。
[25] 七美：岛名。

#### 金门马山观测站遥望    1994.4.7
> 马山遥指小登丘，角屿相连隔海浮。喊话传声求响应，攻心用计化冤仇。
> 总怀鬼胎怕吞併，自恃雄威莫与俦。阻绝乡情数十载，何时始得共交流。

#### 金门〝八二三〞炮战纪念馆沉思    1994.4.7
> 〝八二三〞时炮战兴，互相轰击不容情。血仇起自权名欲，死难终为骨肉亲。
> 碧海染红谁顾惜，青山变赤孰关心？至今冤孽犹难解，何日方能见太平！

#### 金门莒光楼观感    1994.4.8
> 金门标志莒光楼，翘角飞檐构筑优。绿水青山何渺渺，白云红日且悠悠。
> 闽南风物皆陈迹，黄帝子孙岂有仇。遥望神州归不得，坚持对立几时休。

#### 金门烈屿遥望    1994.4.8
> 烈屿遥遥望厦门，青山隐隐引乡情。宋朝帝炳流亡地，郑氏延平定计营。
> 国共交兵曾苦战，海天并色暂安宁。冤家宜解不宜结，但愿从今享太平。

#### 金门大武山[26]寄慨    1994.4.8
> 〝毋忘在莒〞励坚真，正若花岗石质纯。大武山头铭誓语，金门岛上起呼声。
> 神州秀色犹能见，故土芳香尚可闻。海水无情人更毒，谁怜隔岸久鏖兵。

[26] 蒋介石于1950年在此山顶花岗石壁题刻〝毋忘在莒〞四个大字以励士气。

#### 金门古宁头战史馆寄慨    1994.4.9
> 国共相争誓不休，交兵恶战古宁头。尸填碧海皆兄弟，血染黄沙岂寇仇？
> 墙上浮雕夸胜迹，馆中壁画述缘由。有功将领多褒奖，枉死英魂孰解忧？

#### 游罢金门兴怀    1994.4.10
> 游罢金门，怀念军人。古宁头血战，不惜牺牲，八二三炮战，慑魄惊魂。
> 死守前线，巩固台澎。战斗方休，便植树造林，凿池填海，兴修楼阁台亭。
> 既是坚强堡垒，又为美丽花园，解甲来台，更竭余生。
> 从事建设，奋不顾身。开山历险，多少公路畅行。造坝拦洪，各大水库丰盈。
> 辟大港，筑机坪。栉风沐雨，戴月披星。胼手胝足，竭力尽心。
> 流血流汗，为国为民。到老无依，封作〝荣民〞。或稍安养，或自谋生。
> 待遇微薄，生活艰辛。却遭横辱，视为外人。寄食台湾，损害台民。
> 必欲驱逐，以遂野心。谁有良知，饮水思源。若无老兵，何来今日之安定繁荣。
