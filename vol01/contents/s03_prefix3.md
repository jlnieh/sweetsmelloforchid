## 序　　二    <p class="subtitle center">胡自逢</p>

余与懋戡兄相与，历四十余年，虽云莫逆，而平淡逾水，来台从事中等教育，与余同道。平素嗜写作，国内各大机构因举大事而征文，聂君必率先投稿，不计得失而常膺铨叙；名在前列又不喜自往领奖，倩其夫人代取，盖不以为意也。尤长于诗词其所作朴质自然，信口道来，随手直抒，不假修为，咸得性情之真。陶靖节诗：〝羲农去我久，举世少复真。〞知〝真〞之一字，诚不可多得也。

吾于诗，向非所擅。在蜀序时，偶有数首，亦不自珍，篋中尘封，积久益不敢搦管矣。尝以为诗乃直抒性灵之事，能发真性情者便是佳制。杜诗〝读书破万卷，下笔如有神。〞渊明尝咏〝诗书敦夙好，林园无世情。〞则非不读书而作诗也。观子美不仅文选烂，即文选之注亦留胸中，故其诗常用选注，往往可见。后人有〝九经百氏，所以润其笔端〞之语，杜集实然。孟子所谓〝资之深则取之左右逢其原〞者是也。聂君若益加淬厉，沉潜经史百氏，优游餍饫，真积力久必能底于大成。讵止与时贤品高下哉？

今通所存诗稿，多旅游乘兴之作，名山胜水，凭吊古之什为多于亭园台樹古寺兰若，京邑帝都必登临极目，以发思古之幽，老苏尝云：〝太史公周览四海名山大川，故其文疏宕有奇气。〞聂兄游览诸作之所以能穷奇抉幽，无微不烛者，亦得力于阅历，冥搜旷观，胸有成竹，故其诗篇能跃然于纸上，令读之者如在画图中矣。兄所阅历，既发诸什，并摄影志之。诗以见其情，影以存其真。所积盈帙，直与徐霞争光。余不能诗，何敢论他人之诗，聊以所感书之，以寄歆羡之忱耳。